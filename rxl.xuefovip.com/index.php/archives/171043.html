﻿



﻿<!DOCTYPE html>
<html lang="zh-CN">

<!-- Mirrored from rxl.xuefovip.com/index.php/archives/171043 by HTTrack Website Copier/3.x [XR&CO'2014], Thu, 30 Jan 2020 10:24:48 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
<meta charset="UTF-8">
<meta name="viewport" content="width=device-width, initial-scale=1, maximum-scale=1, user-scalable=no">
<meta http-equiv="X-UA-Compatible" content="IE=edge">
<title itemprop="name">成唯识论述记（20卷）  </title>
<meta property="og:title" content="成唯识论述记（20卷） &#8211; 佛法人生（xuefo.vip）">
<meta property="og:type" content="article">
<meta property="og:url" content="http://rxl.xuefovip.com/archives/171043">
<meta property="og:description" content="No. 1830 [cf. No. 1585]成唯识论述记成唯识论述记卷第一(本)沙门基撰窃以。六位精微。资象翼而筌理。二篇…">
<meta property="og:image" content="../../wp-content/uploads/2018/10/faputixin.jpg">
<meta name="twitter:card" content="summary">
<meta name="twitter:title" content="成唯识论述记（20卷） &#8211; 佛法人生（xuefo.vip）">
<meta name="twitter:description" content="No. 1830 [cf. No. 1585]成唯识论述记成唯识论述记卷第一(本)沙门基撰窃以。六位精微。资象翼而筌理。二篇…">
<meta name="twitter:url" content="http://rxl.xuefovip.com/archives/171043">
<meta name="twitter:image" content="../../wp-content/uploads/2018/10/faputixin.jpg">
<meta name="keywords" content="佛法人生（xuefo.vip）,佛,佛法,学佛,修行,入行论">
<meta name="theme-color" content="#3f51b5">
<link rel="pingback" href="http://rxl.xuefovip.com/xmlrpc.php">
<link rel='dns-prefetch' href='http://s.w.org/' />

<script>
var MP3jPLAYLISTS = [];
var MP3jPLAYERS = [];
</script>
		<script type="text/javascript">
			window._wpemojiSettings = {"baseUrl":"https:\/\/s.w.org\/images\/core\/emoji\/11\/72x72\/","ext":".png","svgUrl":"https:\/\/s.w.org\/images\/core\/emoji\/11\/svg\/","svgExt":".svg","source":{"concatemoji":"http:\/\/rxl.xuefovip.com\/wp-includes\/js\/wp-emoji-release.min.js?ver=1.8.3.c160b7e"}};
			!function(a,b,c){function d(a,b){var c=String.fromCharCode;l.clearRect(0,0,k.width,k.height),l.fillText(c.apply(this,a),0,0);var d=k.toDataURL();l.clearRect(0,0,k.width,k.height),l.fillText(c.apply(this,b),0,0);var e=k.toDataURL();return d===e}function e(a){var b;if(!l||!l.fillText)return!1;switch(l.textBaseline="top",l.font="600 32px Arial",a){case"flag":return!(b=d([55356,56826,55356,56819],[55356,56826,8203,55356,56819]))&&(b=d([55356,57332,56128,56423,56128,56418,56128,56421,56128,56430,56128,56423,56128,56447],[55356,57332,8203,56128,56423,8203,56128,56418,8203,56128,56421,8203,56128,56430,8203,56128,56423,8203,56128,56447]),!b);case"emoji":return b=d([55358,56760,9792,65039],[55358,56760,8203,9792,65039]),!b}return!1}function f(a){var c=b.createElement("script");c.src=a,c.defer=c.type="text/javascript",b.getElementsByTagName("head")[0].appendChild(c)}var g,h,i,j,k=b.createElement("canvas"),l=k.getContext&&k.getContext("2d");for(j=Array("flag","emoji"),c.supports={everything:!0,everythingExceptFlag:!0},i=0;i<j.length;i++)c.supports[j[i]]=e(j[i]),c.supports.everything=c.supports.everything&&c.supports[j[i]],"flag"!==j[i]&&(c.supports.everythingExceptFlag=c.supports.everythingExceptFlag&&c.supports[j[i]]);c.supports.everythingExceptFlag=c.supports.everythingExceptFlag&&!c.supports.flag,c.DOMReady=!1,c.readyCallback=function(){c.DOMReady=!0},c.supports.everything||(h=function(){c.readyCallback()},b.addEventListener?(b.addEventListener("DOMContentLoaded",h,!1),a.addEventListener("load",h,!1)):(a.attachEvent("onload",h),b.attachEvent("onreadystatechange",function(){"complete"===b.readyState&&c.readyCallback()})),g=c.source||{},g.concatemoji?f(g.concatemoji):g.wpemoji&&g.twemoji&&(f(g.twemoji),f(g.wpemoji)))}(window,document,window._wpemojiSettings);
		</script>
		<style type="text/css">
img.wp-smiley,
img.emoji {
	display: inline !important;
	border: none !important;
	box-shadow: none !important;
	height: 1em !important;
	width: 1em !important;
	margin: 0 .07em !important;
	vertical-align: -0.1em !important;
	background: none !important;
	padding: 0 !important;
}
</style>
<link rel='stylesheet' id='smartideo_css-css'  href='../../wp-content/plugins/smartideo/static/smartideo16b9.css?ver=2.5.2' type='text/css' media='screen' />
<link rel='stylesheet' id='dashicons-css'  href='../../wp-includes/css/dashicons.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_mdui_css-css'  href='../../wp-content/themes/mdx/mdui/css/mdui.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_style_css-css'  href='../../wp-content/themes/mdx/style340a.css?ver=1.8.3.c160b7e' type='text/css' media='all' />
<link rel='stylesheet' id='mp3-jplayer-css'  href='../../wp-content/plugins/mp3-jplayer/css/darkde39.css?ver=2.7.3' type='text/css' media='all' />
<script type='text/javascript' src='../../wp-includes/js/jquery/jqueryb8ff.js?ver=1.12.4'></script>
<script type='text/javascript' src='../../wp-includes/js/jquery/jquery-migrate.min330a.js?ver=1.4.1'></script>
<link rel='https://api.w.org/' href='http://rxl.xuefovip.com/index.php/wp-json/' />
<link rel="EditURI" type="application/rsd+xml" title="RSD" href="http://rxl.xuefovip.com/xmlrpc.php?rsd" />
<link rel="wlwmanifest" type="application/wlwmanifest+xml" href="http://rxl.xuefovip.com/wp-includes/wlwmanifest.xml" /> 
<link rel='prev' title='佛顶尊胜陀罗尼经教迹义记（2卷）' href='170989.html' />
<link rel='next' title='大乘义章（26卷）' href='171085.html' />

<link rel="canonical" href="171043.html" />
<link rel='shortlink' href='http://rxl.xuefovip.com/?p=171043' />
<link rel="alternate" type="application/json+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F171043" />
<link rel="alternate" type="text/xml+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F171043&amp;format=xml" />
<link rel="icon" href="../../wp-content/uploads/2018/10/cropped-logo-32x32.jpg" sizes="32x32" />
<link rel="icon" href="../../wp-content/uploads/2018/10/cropped-logo-192x192.jpg" sizes="192x192" />
<link rel="apple-touch-icon-precomposed" href="../../wp-content/uploads/2018/10/cropped-logo-180x180.jpg" />
<meta name="msapplication-TileImage" content="http://rxl.xuefovip.com/wp-content/uploads/2018/10/cropped-logo-270x270.jpg" />
		<style type="text/css" id="wp-custom-css">
			button.seai{display:none;}

article p{text-align: justify;}		</style>
	<style type="text/css">/** Mega Menu CSS: fs **/</style>

<script src="http://tajs.qq.com/stats?sId=66064181"></script>
<script src="../../../download.xuefovip.com/js/clipboard.min.js"></script>
<script src="../../../download.xuefovip.com/js/layer.js"></script>
</head>            <body class="mdui-theme-primary-indigo mdui-theme-accent-indigo body-grey">
    <div class="fullScreen sea-close"></div>
        <div class="mdui-drawer mdui-color-white mdui-drawer-close mdui-drawer-full-height" id="left-drawer">
    <div class="sideImg LazyLoad" data-original="http://rxl.xuefo.vip/wp-content/uploads/2018/10/201810091-300x300.jpg">
      	  
      <button class="mdui-btn mdui-btn-icon mdui-ripple nightVision mdui-text-color-white mdui-valign mdui-text-center" mdui-tooltip="{content: '切换日间/夜间模式'}" id="tgns" mdui-drawer-close="{target: '#left-drawer'}"><i class="mdui-icon material-icons">&#xe3a9;</i></button>
                </div>
    <nav role="navigation"><div id="mdx_menu" class="mdui-list"><ul>
<li class="page_item page-item-2"><a href="http://rxl.xuefovip.com/">资料库</a></li>
</ul></div>
</nav>
    </div>
    <header role="banner"><div class="titleBarGobal mdui-appbar mdui-shadow-0  mdui-text-color-white-text" id="titleBarinPost">
            <div class="mdui-toolbar mdui-appbar-fixed">
            <button class="mdui-btn mdui-btn-icon" id="menu" mdui-drawer="{target:'#left-drawer',overlay:true}"><i class="mdui-icon material-icons">menu</i></button>
                <a href="http://rxl.xuefovip.com/" class="mdui-typo-headline">佛法人生（xuefo.vip）</a>
                <div class="mdui-toolbar-spacer"></div>
                <button class="mdui-btn mdui-btn-icon" mdui-menu="{target: '#qrcode'}" mdui-tooltip="{content: '在其他设备上继续阅读'}" id="oth-div"><i class="mdui-icon material-icons">&#xe326;</i></button>
                <div class="mdui-menu" id="qrcode">
                </div>
                <button class="mdui-btn mdui-btn-icon seai"><i class="mdui-icon material-icons">&#xe8b6;</i></button>
            </div>
        </div></header>
        <div class="titleBarGobal mdui-appbar mdui-shadow-0 mdui-text-color-white-text" id="SearchBar">
<form class="mdui-toolbar mdui-appbar-fixed" role="search" method="get" id="searchform" action="http://rxl.xuefovip.com/">
<div class="outOfSearch mdui-valign">
  <label for="s"><i class="mdui-icon material-icons seaicon">&#xe8b6;</i></label>
  <input class="seainput" type="text" name="s" id="s" autocomplete="off" placeholder="搜索什么..." value="">
</div>
<div class="mdui-toolbar-spacer"></div>
<a class="mdui-btn mdui-btn-icon sea-close"><i class="mdui-icon material-icons">&#xe5cd;</i></a>
</form>
</div>
            <div class="mdui-text-color-white-text mdui-color-theme mdui-typo-display-2 mdui-valign PostTitle" itemprop="name headline" itemtype="http://schema.org/BlogPosting"><span class="mdui-center">成唯识论述记（20卷）</span></div>
        <div class="PostTitleFill mdui-color-theme"></div>
      <div class="PostMain">
            <div class="ArtMain0 mdui-center mdui-shadow-12">
                        <img class="PostMainImg0" alt="成唯识论述记（20卷）" src="../../wp-content/uploads/2018/10/faputixin.jpg">                <article class="post-171043 post type-post status-publish format-standard has-post-thumbnail hentry category-34  mdui-typo" id="post-171043" itemprop="articleBody">
                <p>No. 1830 [cf. No. 1585]</p>
<p>成唯识论述记</p>
<p>成唯识论述记卷第一(本)</p>
<p>沙门基撰</p>
<p>窃以。六位精微。资象翼而筌理。二篇玄妙。藉蒙．列以探机。况乎非有非空。息诠辨于言蹄之外。不生不灭。绝名相于常寂之津。至觉迥照其宗。将圣独甄其宰。无言之言风惊。韬邃彩而月玄。非有之有。波腾。湛[泳-永+幽]章而海浚匪属具体邻智渲赜钓深。则空性了义几乎息矣。唯识三十颂者。十支中之一支。天亲菩萨之所制也。白虹飞祲。素豪销景。线华奥旨舛凤讹风。贝叶灵篇乖鱼谬日。顾惟法宝斯文行坠。诞兹融识秀迹传灯。晦孤明于俱舍。示同尘而说有。解惠缚于摄论。表纵圣而谈空。鉴洽智周。穷神尽睿。研精此颂用标玄极。释文未就归真上迁。义繁文约。泉源重秘。爰有护法等十大菩萨。澄情七啭。激河辨而赞微言。游神八藏。振金声而流妙释。净彼真识成斯雅论。名曰成唯识论。或名净唯识论。义苞权．实。陵鹫巘而飞高。理洞希夷。掩龙宫而腾彩。总诸经之纲领索隐涵宗。括众论之菁华掇奇提异。风飞三量而外道靡旗。泉涌二因则小乘乱辙。故以。仪天地而齐载。孕日月而融明。岂只与潢河争流。雷霆竞响而已。在昔周星閟色至道郁而未扬。汉日通晖像教宣而遐被。译经．律义继武联踪。多觌葱右之英罕闻天竺之秀。音韵壤隔。混宫宇于华．戎。文字天悬。昧形声于胡．晋。虽则仿佛糟粕。未能曲尽幽玄。大义或乖微辞致爽。鸿疑硕滞雾拥云凝。幽绚屡彰其详可略。惟我亲教三藏法师　玄奘。含章拔萃。烛榑景于灵台。蓄德居宗。涌谈漪于智沼。骛三轮之宝躅。迥晋金沙。澄八解之真波。辽清玉井。忘躯殉法委运祈通。冥契天真微假资习。匪摛灵而显异。固蕴福而延祥。备践神踪穷探秘府。先贤未觌咸贯情枢。曩哲所遗并包心极。誓志弘抚言旋旧邦。德简帝心道延天藻。遂此宝偈南赞。金牒东流。畅翳理于玄津。荡疑氛于缛思。颖标三藏殚驾一人。擢秀五天陵掩千古。讵与夫家依骧誉空擅美于声明。童寿流芳徒见称于中观。云尔而已矣。斯本汇聚十释群分。今总详译糅为一部。商搉华．梵。征诠轻．重。陶甄诸义之差。有协一师之制。成唯识者。举宏纲旌一部之都目。复言论者。提藻镜简二藏之殊号。成乃能成之称。以成立为功。唯识所成之名。以简了为义。唯有识大觉之旨隆。本颂成中道之义著。唯谓简别遮无外境。识谓能了诠有内心。识体即唯持业释也。识性识相皆不离心。心所心王以识为主。归心泯相总言唯识。唯遮境有。执有者丧其真。识简心空。滞空者乖其实。所以。晦斯空有长溺二边。悟彼有空高履中道。三十本论名为唯识。藉此成彼名成唯识。唯识之成以彰论旨。三摩娑释依士立名。苏漫多声属主为目。论则宾主云烈旗鼓载扬。幽关洞开妙义斯赜。以教成教。资教成理。即成是论持业释也。以理成理因理成教。是成之论依士释也。基。学惭融．恺。忝倍译以操觚。业谢颜．游。谬厕资于函杖。属诸雅吹诚事滥竽。顾异良工叨晖蕴玉。凡斯纂叙备受指麾。庶玄鉴来英镜详幽致尔(其此广释题目。及下所有别义。并如枢要一一别解)</p>
<p>论云。稽首唯识性。满分清净者我今释彼说利乐诸有情</p>
<p>述曰。初发论端略以五门解释。一辨教时．机。二明论宗．体。三藏．乘所摄。四说教年．主。五判释本文</p>
<p>第一辨教时．机。于中有二。初辨说教时会。后辨教所被机　辨说教时会者。如来设教随机所宜。机有三品不同。教遂三时亦异。诸异生类无明所盲。起造惑．业。迷执有我。于生死海沦没无依。故大悲尊初成佛已。仙人鹿苑转四谛轮。说阿笈摩除我有执。令小根等渐登圣位。彼闻四谛虽断我愚。而于诸法迷执实有。世尊为除彼法有执。次于鹫岭说诸法空。所谓摩诃般若经等。令中根品舍小趣大。彼闻世尊密义意趣说无破有。便拨二谛性相。皆空为无上理。由斯二圣互执有．空。迷谬竞兴未契中道。如来为除此空．有执。于第三时演了义教。解深密等会说一切法唯有识等。心外法无破初有执。非无内识遣执皆空。离有．无边正处中道。于真谛理悟证有方。于俗谛中妙能留舍。又今此论爰引六经。所谓华严．深密．如来出现功德庄严．阿毗达磨．楞迦．厚严。十一部论。瑜伽．显扬．庄严．集量．摄论．十地．分别瑜伽．观所缘缘．二十唯识．辨中边．集论等为证。理明唯识三性十地因果行位了相大乘。故知第三时中道之教也。如瑜伽论第七十六。解深密经广说其相。此约机．理渐教法门以辨三时。若大由小起。即有三时年月前后。解深密经说唯识是也。若顿教门。大不由小起。即无三时前后次第。即花严中说唯心是。初成道竟最第一说。此约多分。今论所明二种皆是。若对不定姓大由小起。即第三时教。若唯被菩萨大不由小起。即顿教也。此显顿．渐无别定教。入法界品五百声闻亦在坐故。如枢要说　辨教所被机者。依瑜伽等有五种姓。一菩萨。二独觉。三声闻。四不定。五无姓。此论第三云。入见菩萨皆名胜者。证阿赖耶故正为说。又见道前。已能信解求彼转依故亦为说　又云。无姓有情不能穷底。故说甚深。趣寂种姓不能通达。故名甚细。由此论旨。唯被大乘。及不定姓趣菩萨者。非被独觉．声闻．无姓三种机也。故所被机必唯上品。所显幽旨亦离二边。浩污包括难可详矣。依楞迦经被五种姓。依大般若被四种姓。庄严论等与此稍异。如枢要说</p>
<p>二明论宗体。于中有二。初明论宗。后彰论体。皆如枢要说　明论宗者。诸愚夫类。从无始来。虚妄分别因缘力故。执离心外定有真实能取．所取　如来大悲以甘露法。授彼令服。断妄狂心弃执空．有证真了义。华严等中说一切法皆唯有识　天亲菩萨。为利有情令法久住。依如上教制三十颂明唯识理。文义周圆离于广略　后护法等。依上经论采撮精要广释颂文。名成唯识。故此即以唯识为宗。识有非空。境无非有。以为宗也。虽具明诸法。皆不离识也　明论体者。依瑜伽论摄释分初第八十一说。经体有二。一文。二义。文是所依义即能依。由能诠文义得显故。龙军论师．无性等云。谓佛慈悲本愿缘力。其可闻者自意识上文义相生似如来说。此文义相。虽自亲依善根力起。而就本缘名为佛说。佛实无言。此若依本乃无文义。唯有无漏大定．智．悲。若依自识。有漏心现。即似无漏文义为体。无漏心现。即真无漏文义为体。此即如来实不说法。故大般若四百二十五．文殊问经等。佛皆自说我成佛来。不说一字。汝亦不闻。论说聚集显现为体。此即无性。佛地一师。作如此解　护法．亲光等云。或宜闻者本愿缘力。如来识上文义相生。实能所诠文义为体。若依本说。即真无漏文义为体。故瑜伽论六十四卷。引叔摄波叶喻经云我未所说乃有尔所　二十论说。展转增上力。二识成决定。是故世尊实有说法。言不说者是密意说。此论根本既是佛经。故出体者应如经说。此释虽二。然此论主无不说法。取后解也　总论出体略有四重。一摄相归性。皆如为体。故经说言。一切法亦如也。至于弥勒亦如也。二摄境从心。一切唯识。如经中说三界唯心。三摄假随实。如不相应色．心分位。对法论说是假立故也。四性用别论。色心假实各别处收　瑜伽论说色蕴摄彼十处全等　上来第二．第四体讫。自识所变。则是第二摄境从心。并言佛说。乃是第四性用别论。闻者似法．说者真教。俱净法界平等所流。约本为言。此教亦以真如为体。此即第一摄相归性。能说．能听所有名等。声上屈曲。离声无体。故假从实体即是声。此即第三摄假随实。对法论云成所引声谓诸圣说。虽出四体所望不同。以理而言不相违背。今此论体。若从所闻有漏心变。或从能说有漏文义。唯属依他相．名等摄。无漏心变。或无漏说。正智所摄通圆成实。无漏有为通二性故。此所诠体。谓唯识境．正行．及果。若能诠体。即声．名等。经体虽二。今取能诠声．名．句等。正教体故　问十八界中十五有漏。如何声等亦无漏摄。名．句．文三自性无记。如何可说通无漏善　答依随转门．二乘等身。说十五唯有漏。名等唯无记。依今大乘。若唯如来后得说法声．名．句文。真善无漏。十地论说说者．听者俱以二事。一者声。二善字　能断金刚般若论说我法唯善。汝唯无记　此论第二云法．辞二无碍解。境有差别。法缘名等。辞缘于声　又解深密经．及瑜伽七十八说。第九地断二种愚。一于无量所说无量名．句．字。陀罗尼自在愚　下此论第九云无量名．句．字。是法无碍解　又此论。及佛地。云十八界通无漏善。故为教体于理无违　问若明教体一切唯识。如何乃言佛菩萨说　答无性释云。彼增上生故作是说　二十唯识天亲解云。展转增上力。二识成决定。谓余相续识差别故。令余相续差别识生　展转互为增上缘故　问过去．未来既非实有。非有为法生已便住。如何听教聚集解生　答无性释云。随堕八时闻者识上。直．非直说聚集显现。以为体性　谓八时中闻者识上。有直．非直二种言说聚集现故。如瑜伽论八十一说。诸行无常。有起尽法。生必灭故。彼寂为乐　如言诸字。率尔心已必起寻求。续初心起。虽多刹那。行解唯一总名寻求。未决定知诸所目故。如瑜伽论第三卷说。又一刹那五识生已。从此无间必意识生故　复言行时。由先熏习连带解生。有三心现。谓率尔．寻求．及次决定。决定知诸目一切行。故瑜伽说。寻求无间。若不散乱决定心生。若散乱时生即不定　虽知自性然未知义。为令知故复说无字。于此时中有先三心。于无字上但有其二。谓率尔．寻求。未决定知无所无故。即从决定后却起寻求。论但定说率尔．寻求定无间生。寻求以后许乱起故　复言常时五心并具。其义可解。由前字力展转熏习连后字生。于最后时方能解义。染净等心方乃得转。故虽无过．未。而教体亦成　若新新解皆有率尔。四字之上皆定有二心。谓率尔．寻求。即于末后。有十二心一时聚集。第一有二。第二有三。第三有二。第四有五。故有十二。既于初字有率尔心。于后后字有寻求．决定。末后乃有染净等生。五心方具名为聚集。故唯识教其理成立。更有别义。如枢要说　此中出体虽有四门。佛地论中唯有二种。一摄境从心。二性用别质。无性意取摄境从心。护法意说性用别质。教体即是能说声等。不尔教体便成有漏或染无记。三宝．真如亦应如是。故护法释善顺论宗不违唯识。能说法者识上现故。至下第十论自当解</p>
<p>三藏．乘所摄。于中有二。初藏所摄。后乘所摄。藏所摄者。依瑜伽等说有二藏。一菩萨藏。二声闻藏。然独觉教少于声闻。从多为藏。名声闻藏。或说三藏。一素呾览。二毗奈耶。三阿毗达磨。或说六藏。菩萨．声闻各有三故。独觉更无别戒律等。故无三藏可得成九。此于二藏菩萨藏收。上乘摄故。三藏之中对法藏摄。研核推寻诸法相故。六藏之内菩萨藏中对法藏摄　乘所摄者。或说一乘。妙法花等。或说三乘。一菩萨。二独觉。三声闻。处处经论皆同说故。无唯说二乘一者大乘二者小乘之教。或说五乘。三乘如前。第四人乘。第五天乘。前三摄定．不定种姓。后二唯摄第五无性。此论正是一乘所摄。三乘之中菩萨乘摄。五乘之内第一乘收。此对诸部。十二分教相摄分齐。如枢要说</p>
<p>四教兴年．主。于中有二。一教兴年。二教兴主　教兴年者。慧恺法师俱舍序云。佛灭已后千一百年。天亲菩萨出生造论依今所传诸部说异　今依大乘。九百年间天亲菩萨出世造此颂本。真谛法师中边疏。亦云凡百年中天亲生也。同时唯有亲胜．火辨二大论师造此颂释。千一百年后。余八论师方造斯释。教兴主者。三十颂本。天亲菩萨之所作也。其别神德具如别记　释此本颂有十论师。一梵云达磨波罗。唐言护法。此大论师。南印度境达罗毗荼国建至城中帝王之子。学乃泉于海浚。解又朗于曦明。内教穷于大小。声论光于真俗。外道．小乘咸议之曰。大乘有此人也。既犹日月之丽天皎皎而垂彩。亦如溟渤之纪地浩浩而无竭。天亲以后一人而已。制作破斥具如别传。年三十二而卒于大菩提寺。临终之日天乐霄迎。悲声恸城。空中响报婆罗门曰。此是贤劫之一佛也。故诸神异难以备言　二梵云寠(瞿字上声)拏末底。唐言德慧。安慧之师。业冠前英道光时彦。芳声流于四主雅韵骧于五天。圣德神奇未易详举　三梵云悉耻罗末底。唐言安慧。即糅杂集。救俱舍论破正理师。护法论师同时先德。南印度境罗罗国人也。妙解因明善穷内论。扇徽猷于小运。飞兰蕙于大乘。神彩至高固难提议　四梵云畔徒室利。唐言亲胜。天亲菩萨同时人也。本颂初行先为略释。妙得作者之意。后德因而释焉　五梵云难陀。唐言欢喜。胜军祖习。故于后卷新熏种子此师所说。造瑜伽释等大有制作　六梵云戍陀战达罗。唐言净月。安慧同时。造胜义七十释。及集论释之论师也　七梵云质呾罗婆拏。唐言火辨。亦世亲同时也。尤善文辞深闲注述。形虽隐俗而道高真侣　八梵云毗世沙蜜多罗。唐言胜友　九梵云辰那弗多罗。唐言胜子　十梵云若那战达罗。唐言智月。此后三论师。并护法菩萨之门人也。或释瑜伽。或别注述。道名俱远。辞旨咸奥。神德既高难尽言也　制此释者虽十论师。于中护法声德独振。故此论题特以标首。此师所说最有研寻。于诸义中多为南指。邪徒失趣正理得方。迥拔众师颖超群圣者。其惟一人乎</p>
<p>五判释本文。于中有二。一判本文。二释本文。判本文者。此论本颂唯有正说。世亲菩萨临终时造。未为长行广释便卒。故无初．后二分文也。论其释文具有三分。初归敬颂。及次长行。是宗前敬叙分。云何世间及诸圣教下。正释本文。名依教广成分。此论三分成立唯识下。是即第三释结施愿分。此乃判彼释文有斯三分　就初分中。此初一颂。彼护法等。归敬福田凭力求护。投诚述己彰释论因。次诸长行。即安慧等。明论本师为令含识得胜果等。制论本颂造论之由。此即分别不同科也　然准释论之意。可知本师亦尔。不尔本师岂不令法久住。利乐诸有情也　就初颂中。上之两句归敬福田。下之二句叙释论意　释本文者。稽首二字显能敬相。次下八字彰所敬体　若依俗释。稽者至也。首者头也。以首至地故名稽首。此唯身业。敬相不尽。今但举身义显意．语二业亦敬　又依理解。起殷净心策殊胜业申诚归仰。敬礼之异名也。此通三业敬相乃周。瞿波论师云。三业礼者。欲显大师有天眼故以身业礼。有天耳故以语业礼。有他心故以意业礼　又生三业圆满善故。以三业礼。如僧祇律中说。在明去远须以身礼。以可见故。在闇去近须以语礼。以可闻故。在闇复远须以意礼。不可见闻故　又显敬礼三轮因故须三业礼。天亲摄论归敬颂。云故我至诚身．语．思。频修无倒归命礼。故知稽首理通三业</p>
<p>次言唯识性满分清净者。显所敬体。言唯识性略有二种。一者虚妄。即遍计所执。二者真实。即圆成实。于前唯识性所遣清净。于后唯识性所证清净　又有二种。一者世俗。即依他起。二者胜义。即圆成实。于前所断清净。于后所得清净。此释准下第九卷初唯识性解　又言唯识相．性不同。相即依他。唯是有为。通有．无漏。唯识即相名唯识相。持业释也。性即是识圆成自体。唯是真如。无为无漏。唯识之性名唯识性。依士释也。唯内证净。为简依他故说识性。何故须简。有漏依他不可敬故。无漏依他亦俗谛故。非最胜故。非诸圣法真实性故。非所证故。非迷悟依故。或彼即是满分净故。略不敬也。又有别解如枢要说。若于识性。满净即者是持业释。净属人故。满净之者是依士释。净属智故。今取后释。此即如来智周德圆穷真如性。故称为满。澄鉴无垢二障都尽说名清净。澄鉴曰清。无垢名净。者即假者。意显如来证唯识理究竟圆极。名满净者　于唯识性分清净者。分谓少分。净者同前。即诸菩萨分证唯识真如自性。觉未圆明名分净者。欲显师弟悟证不同。故于唯识说满．分净。于所归敬合有七释。三如枢要。今以理准四义不同。一者唯敬法而非人。法有二种。一教。二理。佛证唯识说一心经令依修学。既涅槃已教便散灭。由论本师造三十颂显唯识理。散灭之法令其集显。论文虽举满．分二人。意取二人所证所说识性教．理。满清净者于教为胜。本教主故。分清净者于理为胜。显理胜故。由于识性满．分净故。如来能说教。弟子能显理。故今归敬唯法非人　何故但敬法而非人　诸佛所师所谓法故。佛及弟子从此生故　二者但敬人而非法。即是唯识本．释二师。本谓如来。于唯识性满清净者。释谓颂主。于唯识性分清净者。唯识性声境第七摄。是能差别。满分净者第四啭摄。是所差别。此梵本音。一切所敬皆第四啭故。此颂所举唯识性言显是所证。而意归敬能证彼人满．分净者。辨中边论天亲颂云。稽首造此论。善逝体所生。及教我等师。当勤显斯义。唯敬二师　何故但敬本．释二师。如来是作者。论所依故。弟子是述者。起此论故。瑜伽论中六十四说。若欲造论先敬二师。恭敬法故敬论本师。恭敬义故礼开阐师。安惠杂集论初序云。此论所依。及能起故。佛薄伽梵诸法所依。一切教起所依处故。佛圣弟子依法随学。无倒依止而造论故。世亲虽是地前菩萨于唯识性决定信解。虽未证真亦随修学。分有所得名分净者　三者双敬法之与人。法谓真如。诸法自性。即是此中唯识性是。人即此中满．分净者。能证唯识真如性故。何故双敬法之与人　法可轨持。人弘道故　四者归敬佛．法．僧宝。初唯识性即是法宝。以是佛师故先归敬。理．教．行．果四法不同。常恒轨则真如为本。要证真如余方有故。教．行．果三真实性故。三乘圣者之根本故。或说彼本即兼末故。不说余三但说理法。或唯识性能诠．所诠．能成．所成。如其次第。教．理．行．果四种法宝。言唯识性即摄一切四种法也。满清净者即是佛宝。证法正说唯如来故。次法后说。分清净者即是僧宝。能随佛教是佛之资。故次佛说　一问何故论初三宝不次　答师．资相因法先佛后。显．说相因佛先法后。故与常说三宝次第义各不同。所望异故。虽报恩经不许法在佛先所说。今以师．资之义亦无过失　二问何故论初须敬三宝　答有四义。一最吉祥故。故成实论说。言三宝最吉祥故。我经初说。二真福田故。论又说言堪受世间妙供养故。三有大力故。福德．智惠二种庄严。功德神通实难对故。四起希求故。说法之首先说三宝。令闻法者发胜心故。凭力请加方能造释　三问三宝有二。一乘．三乘。此中所敬何者三宝　答此中唯敬一乘三宝。说唯识性满．分净故。二乘不修唯识观故。显扬颂云。善逝善说妙三身。无畏无流证教法。上乘真实牟尼子。我今至诚先赞礼　佛地论颂云。稽首无上良福田。三身．二谛．一乘众　摄大乘等处处皆同。故此唯敬一乘三宝。证．解圆满。福．慧具足。有大力故</p>
<p>或此通敬三乘圣者。二乘亦于人无我门。观见真如唯识性故。分净所摄。对法说云。诸会真净究竟理。乃至敬礼如是大觉尊．无等妙法．真圣众。通敬一切三乘三宝　四问此中所敬三宝如何　答法如前说。此中佛宝通摄三身。僧宝通摄除佛余圣　问麟角独觉诸部不同。此于三宝何宝所摄　答麟角善根僧种类故。许彼种类有多独觉同时出故。故麟角者亦僧宝摄　五问三宝有二。同相．别相。此中所敬何者三宝　答此中但敬别相三宝。何故但敬别相三宝。显敬有为．无为功德皆周尽故。又亦通敬同相三宝。唯识性中义兼说故。故涅槃云。若能见三宝常住同真谛。此则是诸佛最上之誓愿。论文虽举满．分二净。意取所证。同相三宝。皆常住故　六问何故但敬三宝非余。答四缘胜故。一由如来性调善故。二所调．能调善方便故。三由如来具大悲故。四财供养时未以为喜。正行供时方欢喜故。由此如来．所说正法．及圣弟子。皆可归依。非余天等　三宝．归敬．及二体性．并诸门义。三宝可敬。余不可敬。并如瑜伽第六十四．七十四卷．显扬第六．第十三卷．及胜鬘经．别章等说。此中第四亦得说敬非人．非法。法宝即非人。佛．僧非法故。虽有四义释上二句。正取归敬本．释二师。于境第七说唯识性故。第四声中说满．分净故。如枢要说。总是第一归敬福田凡造论者总有二缘。一令法久住。二为济含识。一自利。二利他。一由智德。二由恩德。一为生大智。二为生大悲。第三句云我今释彼说者。正显释论令法久住自利。由有智德生大智也。第四句云利乐诸有情者。述意所为济诸含识。利他由有恩德生大悲也。又有别解如枢要说　我。即安惠自指己身。即是随俗五蕴假者　今者。正显随其尔所释论之时。即事究竟时分今也　释。谓解释开演之义。幽隐未显今说名开。先略难知广谈为演　又约机说。为初机曰开。为久机曰演　又释者。成立之义。安教立理名曰释也　彼。谓世亲　说。即本颂三十伽陀世亲所造。名为彼说。此即唯取彼所说教　又说。即是能诠所诠若教若理。世亲所述总名彼说。如枢要中释论名义。此中意显我今释彼世亲所说三十唯识令法久住令法久住。略有六因。一欲令法义当广流布。二欲令有情随入正法。三令失没义重开显故。四为欲略摄广散义故。五为欲显发甚深义故。六以巧文辞庄严法义。令起爱乐生净信故。如瑜伽论六十四说　令法久住。即自利也　利乐有情。乃有多义。梵云萨埵此言有情。有情识故。今谈众生有此情识故名有情。无别能有。或假者能有此情识故亦名有情。又情者性也。有此性故。又情者爱也。能有爱生故。下第三云。若无本识复依何法建立有情。有情之体即是本识。言众生者不善理也。卉木众生。亦应利乐　有情不同有六十二。如瑜伽论第二卷说。五趣。四姓。女．男．俱三。劣．中．妙三。在家等四。律仪等三。离欲等二。邪定等三。苾刍等七。习断等十九。异生等四。声闻等四。轮王为一。故今此论言诸有情。又教所被菩萨种姓。不定姓人。此类非一故言诸也。一利谓利益即是后济。乐谓安乐即是现济。二或现益名利。后益名乐。三或摄善名利。离恶名乐。四或翻此。五或出苦名利。与乐名乐。六或与智名利。与福名乐。七或与出世胜善名利与世胜善说名为乐。八或与小果名利。与大果名乐。九或利与乐一体异名。如佛地第一．显扬十三．诸论等说。十或利。谓十利。一纯利。二共利。三利益种类利。四安乐种类利。五因摄利。六果摄利。七此世利。八他世利。九毕竟利。十不毕竟利　乐谓五乐。一者因乐。即顺乐受诸根境界。乐相应法。乐所发业。皆名因乐能有乐故。二者受乐。即是乐受。通有．无漏。有漏乐者。三界所系调畅身心皆名为乐。非唯遍行受数中乐。无漏乐者。通学．无学。是乐自性。三苦对治乐。谓因寒热饥渴等事暂息灭时。生起乐觉名苦对治乐。非必自性。四受断乐。谓灭受想定。粗动受灭故说为乐。五无恼害乐。此有四种。一出离乐。谓出家者。二远离乐。谓生上者。三寂静乐。谓即涅槃。四觉法乐。谓菩提。婆沙二十六有此四乐。最后二种是胜义乐。此十利五乐。如瑜伽论三十五说　上之十种解利乐者。应说颂言。世．性．及苦乐。智福．出世世。小大．与名异。十利并五乐　今释此论令法不灭。为与有情此利．乐故。即以二缘释彼论也　或此颂中下之两句。明释彼说者但为诸有情。有情信学法便住故。菩萨所为本利他故　依所具缘前解为本。约大悲说后解无妨　然造论者名庄严经。略有五喻名庄严也。一者如莲未开。见虽生喜。不如已剖香气芬馥。二者如金未用。见虽生喜。不如用之为庄严具。三者如膳未食。见虽生喜。不如食已知其美味。四者如庆书未开。见虽生喜。不如披已知其庆事。五者如珍宝未得。见虽生喜。不如得已摄为己财。故今造论名庄严经　又要具四缘方应造论。如瑜伽论六十四说</p>
<p>次长行中明本论主造论之意。文势有三。一安惠等。欲显论主为令生解断障得果。所以造论二火辨等意。明论主令达二空悟唯识性。所以造论。三护法等。明造本论。破诸邪执显唯识理。然此三师并为人．法。虽三义别二意造论</p>
<p>论。今造此论为于二空有迷谬者生正解故</p>
<p>述曰。下显造论悟．断．得果。于中有三。初显悟。次显断。后得果。此即初也　论言今者。正显论主造论之时　造者。制作之义。叙理名述先来有故。作论名造今新起故。此上即是发端标举。简持。指斥　于者即是境上第七。非依第七。所迷谬故一切异生诸外道等。此愚痴类彼于二空全不解了名为迷者。声闻．独觉．及恶取空。邪解空理分有智故名为谬者。不解。邪解。合名迷谬或但不解无明名迷。若不正解邪见名谬。痴．邪见人名迷．谬者为令于彼二空真如。有迷谬者生正解故。制斯论也。正解体通无漏真智。及有漏智不迷谬者。即令迷者解生。谬者正解为者所为。济益之义何谓二空。谓即生．法。先云人我今说为生。但说于人我不该余趣故。彼皆执有。此说为空。空即彼无。无别体也。智缘空起为所由门。显二真如名二空理。理体虽有离有离空非性是空。说为二空从能显说。梵言瞬若可说如空。名舜若多。如是空性。即是二空所显实性。故言空者从能显说。二空之性名二空性。依士释名。言真如空未善理故</p>
<p>问证二空性生解为何</p>
<p>论。生解为断二重障故</p>
<p>述曰。此显证空生解所由。下即第二显其断也　障言重者。毁责名也。由烦恼障障大涅槃流转生死。由所知障障大菩提不悟大觉。一者犹如金刚。难可断故。二者担此难越生死流故。三者押溺有情处四生故。四者堕坠有情没三界故。此上四义毁责过失故名为重。通二障解。五者或二障中我法二执。为障根本生余障类。但说二执名为重障。我法执之余末障皆轻故。此解正显二空所断。前四通取断诸二障。即根本沉下名之为重　障谓覆碍。覆所知境令智不生。碍大涅槃令不显证。故名为障　二障体．义。如下第九．佛地第七．别章等解</p>
<p>问初四解重障义者。何故障理。但说二空空唯二执。生解。乃言断二重障即兼余法　问第五解重唯二执。二障体断亦通贪等。何故但说我．法二空</p>
<p>论。由我法执二障具生若证二空彼障随断</p>
<p>述曰。此释但说二执所由。答解初问云。且烦恼障品类众多。我执为根生诸烦恼。若不执我无烦恼故。证无我理我见便除。由根断故枝条亦尽。此依见道．乃究竟位断烦恼说。余位不然。先离八品烦恼。第九品时方断我见故。第四地中我见亦尔。如第九卷资粮位中有其二解　所知障中类亦非一。法执为本余障得生。证法空时法执便断。以根断故茎叶亦除　正障二空谓我．法执。余障余惑是此等流。故于真理但说二空　又总解之不须别说。以执为根生余烦恼。故由二执具生二障。无有少障不依执生。说具生言意在于此。本既尽已末随灭故。若证二空余障皆随断。障如从本但说二空。生解断除兼余烦恼。非余障惑证空不断。言执通取心心所法。随义答上二问所征。今此总四句答第二问。若初二句但释言二空。若后二句但释断重障。答第一问　问烦恼障中品类非一。可言本断余惑不生。所知障中唯有法执殊无品类。何法为流。言根断时茎叶亦尽　答六识执外五识等中法爱恚等。异熟生摄定下劣性能障定者。法执等流。所知障摄。故说根断茎叶亦除　问定障是何　答据实通取染污心．心所能障定者。随胜但取异熟生受　以何为证　杂集论说由受尽故得二无为。即其证也。此约离烦恼外异熟受。说得其无为。若烦恼俱者。与彼同断　问既尔应断所知障品亦得无为　下二障中自当解释。此受俱品虽亦定障受为本故但说于受。修禅定时受为胜障。领受下劣生爱味故更不进修下二障中皆当广说</p>
<p>问为何断障</p>
<p>论。断障为得二胜果故</p>
<p>述曰。下显得果</p>
<p>胜谓殊胜。果谓果利。即顺益于因。三劫修因所得顺益故。二乘二果非极圆满。果而非胜　十地二法非已圆满。胜而非果</p>
<p>究竟二果过出于彼。立胜果名。断二种障为得此果</p>
<p>问虽言断障得二胜果。而未分别断彼二障得二果时。为总为别。故应分别</p>
<p>论。由断续生烦恼障故证真解脱。由断碍解所知障故得大菩提</p>
<p>述曰。即显障．果别断</p>
<p>别证。如瑜伽论五十九。说一切烦恼皆能续生。即是发业润生烦恼。今此论中并皆名续　烦是扰义恼是乱义。扰乱有情故名烦恼。唯烦恼障发业润生。体是缚法。其所知障义即不然。故续生言但在烦恼　言解脱者。体即圆寂。西域梵音云波利匿缚(去声呼之)喃(奴缄一反)波利者圆也。匿缚喃言寂。即是圆满体寂灭义。旧云涅槃音讹略也。今或顺古亦云涅槃。此有多名。如佛地第五。下转依中说。由烦恼障缚诸有情恒处生死。证圆寂已能离彼缚立解脱名。非解脱体即胜解数。解谓离缚。脱谓自在。障即烦恼名烦恼障。此持业释。障蔽涅槃令不趣证。凡夫所修诸行暂灭。外道苦行计证涅槃。乃至有顶诸惑暂断。所显之理执为圆寂。今说。彼是彼分涅槃。虽理名真。种不断故非真解脱。又二乘等虽得二灭。住此二中。非为不住。解脱非真以是假故。十地证如真非解脱。为简于彼言真解脱。假体择灭。实即真如。有．无余依灭所显故。又总别于外道．二乘所得解脱。言真解脱。彼唯是假。非不住故。即断烦恼别得涅槃　言所知者。即一切法若有若无皆所知故。了所知智说之为解　碍是障义。由法执类覆所知境。障碍正解令不得生　言正解者。正觉异号。梵云菩提此翻为觉。觉法性故。末伽言道。游履义故。古云菩提道者非也　由法执类覆所知境令智不生名所知障。此从所障以立障名。所知之障。依主释也　二所障体即四智品。及四涅槃。下转依中自当广释　异生虽作二种无我真如观等。大非菩提　二乘之慧菩提非大　又异生外道虽有少智。非大菩提。二乘．菩萨有无漏惠。菩提非大。今简于彼名大菩提。又但简彼二乘之智菩提非大。菩萨之智大非菩提。凡夫之智俱非二种故　问此言二障各障一果。为定别障。为亦互通　答此不定或别．或通。此中且说定胜障故。说各别障。至下当知　又解为于二空有迷谬者者。是未入法时。有痴．邪见故　生正解故者。入见道前资粮．加行二位之时。虽未能证。深信观心亦生解故。此即第一加行位也。所有资粮皆加行故。摄大乘中但说四位。胜解行地一向随闻生胜解故　生解为断二重障者。显入见道。分别粗惑名为重障。此即第二通达位也　由我法执至彼障随断。显于十地修道位中。所有二障二执为本。十地之中证空断障至究竟位。此即第三修习位也　断障为得二胜果故者。显金刚心断烦恼障证真解脱。断所知障得菩提故。此即第四究竟位也　前文本解。上来第一生解断障得二胜果。又有诸解。如枢要说</p>
<p>论。又为开示谬执我法迷唯识者令达二空</p>
<p>述曰。自下第二令达二空证唯识性。此即先叙所为外执　开为初开。示为久示　诸内外道俱起邪智不正知故。谬执我法于二空门。真俗二法唯识真理不能了达。无明所盲殊不正解名迷唯识。为令达空方乃造论　者即假者。迷谬人也</p>
<p>论。于唯识理如实知故</p>
<p>述曰。此即正述达空所以。为外道等开显此文。为内道等演示此义。令于唯识如实了知。不生邪智谬执我法。或内外道我法邪知。示令正知故名为示。于唯识理全未能知。开晓令知故名开也　智称正理名如实知。此约小乘．及外道解。若大乘中诸空见师。唯识亦名谬。影互显也。此中说有谬执我法。令谬不生。意在了空证唯识性。故与第一所说有殊　又以真如名迷悟依。迷真如故谬执我法。除迷令悟故与前殊。又如枢要说</p>
<p>论。复有迷谬唯识理者</p>
<p>述曰。自下第三为破邪执造斯论也　于中有三。初总举迷谬。次别叙邪执。第三总结。此即初也　此四计中第一第四名迷唯识。全不解故。第二第三名谬唯识。邪分别故　清辨计言。若论世谛心．境俱有。若依胜义心．境俱空。经中所言唯心等者。识最胜故。由心集生一切法故。非无心外实有境也　德光论师先小乘学。造十地疏。释一心言。如言王来非无臣从举胜者故。非谓唯心便无境等</p>
<p>小乘．外道虽多异执。总略胜者不过四种</p>
<p>论。或执外境如识非无</p>
<p>述曰。自下别叙邪执有二。初别叙四计。后例破余。此第一计。萨婆多等。依说十二处密意言教。诸部同执离心之境如识非无　彼立量云。其我所说离心之境。决定实有。许除毕竟无心．境二法随一摄故。如心．心所。此皆依经说有色等。不能繁引</p>
<p>论。或执内识如境非有</p>
<p>述曰。此第二计。即学中．百清辨等师。依密意教说诸法空。便亦拨心体非实有　彼立量云。汝之内识。如境非有。许所知故。如汝心外境。清辨俗谛外境许有。今就中道无自违失。又掌珍中依胜义谛。说有为．无为并是空等。皆如彼说</p>
<p>论。或执诸识用别体同</p>
<p>述曰。此第三计。即大乘中一类菩萨。依相似教说识体一。摄论第四说一意识菩萨计。一依远行．及独行教。游历诸境故说远行。复言独行无第二故。二依五根所行境界。意各能受教。三依六识身皆名意处教。四又解深密．瑜伽等。说如依一镜上有多影像教。五如依一水中有多波喻教。此恐违至教故说有一识　有云。一意识。但说前六识为一意识　理必不然。此说八识体是一故</p>
<p>论。或执离心无别心所</p>
<p>述曰。此第四计。即是经部．觉天等执。经部师说。佛说五蕴。故离心外唯有三心所。一受。二想。三思。更不说余心所名蕴。故离三外更无余所　觉天所执亦依经故。经说三法和合名触。乃至广说。又说土夫六界。染净由心。故无心所。彼说唯有受．及想．行信思等心更无余法。随心功用立心所名。亦恐违至教。故说无心所　如上所说四种计执。初之二种小大二乘。执境执心非无非有。后之二种大小二乘。执心执所非多非异　然清辨计总拨法空。为违中道强立唯境。诸心所现即是唯境。有何心也　顺世外道。亦立唯有四大种色　若依此义四句分别。清辨．顺世有境无心　中道大乘有心无境　小乘多部有境有心　邪见．一说都无心境。总是第一别叙计也　又四句分别。有见无相。谓正量部师。不作相分而缘境也　有相无见。谓清辨师　相见俱有。余部及大乘等　相见俱无。即安惠等　又有别解如枢要说</p>
<p>论。为遮此等种种异执</p>
<p>述曰。第二例破余小乘外道等也。小乘．外道。不知唯识境离心无妄计便起。且外道中。于能所缘皆执我法。迷唯识故。如僧佉等。计思是我心有实体。即计能缘为我法也。如吠世等。别有我体。非即是思实有诸法。即于所缘计我法也　其小乘中犊子等计。我为能知者。亦执有法。法藏部计心缘相应。化地部执缘俱有法。法救说心所体即是思。此等种类非唯是一。故今论言种种异计　破境实有。在此卷末。及后卷初。下第四卷。第七卷中唯识处说。破心是无。诸识用别体唯是一。及执离心无别心所。皆如第七卷说。例破余计在此卷中．及后卷说。读者知之不能繁叙。此中皆应叙比量破。寻下叙之</p>
<p>论。令于唯识至故作斯论</p>
<p>述曰。此即第三结作论也　深妙理者。唯识道理　如实解者。正智生也。有漏．无漏解唯识智名如实解。如其境实正解生也</p>
<p>上来长行及与初颂。合是第一文前敬叙。自下第二依教广成。科此本教有三种三。且一三云。前二十四颂宗明识相。即是依他。第二十五颂明唯识性。即圆成实。后之五颂明唯识位。即十三住。诸异生等无始时来。不能了知心虚妄性。执离心外有别实境。执离彼境有别实心。妄计二取为真为实。故颂说言唯识无境界。以无尘妄见。如人目有翳。见毛月等事。执我执法具生二障。冀诸智者授法妙药令障断除。小圣邪师智尚微阙解生迷谬。菩萨大悲为欲除彼我法执故。显离妄心无别二取说唯有识。是故最初种种方便。广分别说识相令知。遣生厌断。即依他起令除二取。虽知此心虚妄显现。而未了达真性是何。若未知真不了妄故。是故经言非不见真如。而能了诸行皆如幻事等。虽有而非真。是故次初明唯识性即圆成实。显如一味故一颂明。前世俗谛。后胜义谛。为除二取广说谛也。意令有情断妄成佛。如来功德殊妙无边。非少修行可能圆证。故次第三明唯识位。彼修行时经三大劫。总十三住。略为五位。谓资粮等。要无边因得无边果。故时长远修行断障。方能证得菩提．涅槃。今论所明意在于此。劝诸智者应勤修学。故为三分科释本文。下第九卷五位初。云如是所成唯识相．性。谁于几位如何悟入。即依彼文判颂意也　第二三云。此三十颂分初中后。初一颂半。略标离心无别我法。以彰论旨辨唯识相。次有二十三行颂半。广明唯识若相若性。释诸妨难。后之五颂。明唯识行位大意同前。故第十卷论末说云如是三分成立唯识。即依彼文释为三也　第三三者。虽无文说。准诸经论判此有三。初二十五颂。明唯识境。次有四颂。明唯识行。末后一颂。明唯识果。先观所知方起胜行。因行既备果德乃圆故为三也。此皆准释瑜伽．摄论故有此判。然初境中。有世俗谛有胜义谛。一切所知唯此二故　且依第一判颂三分。初二十四颂明识相者。于中有二。初一颂半略释外难略标识相。余二十二颂半广明识相　第二三分判其颂者。此一颂半即初分也。依境．行果科二谛者同初性相。判文可知。余如枢要　然解第一一颂半中文分为二。初将发论端寄问征起第二举颂依义正答</p>
<p>论。若唯有识至说有我法</p>
<p>述曰。此即第一寄问征起。此意难云。论宗所明一切唯识。若唯有识无心外境。云何诸世间说有我法。此则世间相违。违理之失。及诸圣教中亦说有我法。此则圣教相违。违教之失。非彼兔角等可说为青等。以本性无不可说故。我法本无云何起说。夫立义宗要无九过。既有二失。唯识不成。此依因明世间．圣教二种相违故为难也　言世间者。可毁坏故。有对治故。隐真理故。名之为世。堕世中故名为世间。由此灭．道或非世间。无对治故　言圣教者。圣者正也。与理相应。于事无拥目之为圣。又契理通神目之为圣。又圣者正也。心与境冥。智与神会。名之为圣。此所说教名为圣教。世间．圣教皆依士释。所余文义下自当知　然大般若第五百卷。以八啭声释世间等。今略叙之。是世间出故名世间。造世间故。由世间故。为世间故。因世间故。属世间故依世间故。名为世间。广如彼说。释问起因如枢要说</p>
<p>从此颂曰。即是第二依义正答。然此一行半颂之内。依长行释。上之三句答难破执略标论宗。下之三句略辨识相彰能变体。三种科文释一颂半皆同无别(余如枢要)</p>
<p>论。由假说我法至彼依识所变</p>
<p>述曰。上之二句答难破执。下之一句意标论宗结归唯识。此中所说由者故也。因由之义　假有二种。一者无体随情假。多分世间．外道所执。虽无如彼所执我法。随执心缘亦名我法。故说为假。二者有体施设假。圣教所说。虽有法体而非我法。本体无名强名我法。不称法体随缘施设。故说为假。因二起言称之为说。我法之相如论自释　相谓相状　转是起义　相起非一故名种种。二句意言。汝所问云我法若无。世间及圣教云何说有者。非离识外有实我法自体性故。世间．圣教说有我法。但由二种假名言故。说有我法种种相转。应释颂言。世间圣教所言我法。由假说故。有此种种诸相转起。非实有体说为我法。此释顺下长行论文　外复问言。有实我法可依假说。我法实无假依何立。第三句云。彼我法相。依内识等所变现相而起假说。我法诸相。非依离识实有我法。而起假说。但依内识所变相见而假说故。此但说识。义兼心所。若尔真如应非唯识。不离识故真如名唯识。非识所变故。不说为我法。若说为真如。亦心所变故。此中总显。由无始来横计我法分别心故。熏习本识。后后遂有相．见分生。愚夫不了此唯内识。依之妄计有实我法。我法实无。随彼妄情所执之相名为我法。故知世间所说我法是假非实。故经颂言。如愚所分别。外境实皆无。习气扰浊心故似彼而转。圣者依此内识所变若相若见。为起言论。断染取净引生真见。假为立名说为我法。法体实非若我若法。故知圣教所说我法。亦假说也。是故经言。为对遣愚夫所执实我法。故于识所变。假说我法名。此解二种我法之名。依识变立　又第二解。世间所执我法体无。依识所变妄情为缘而起于执。妄情所执是世我法。然体无故以无依有。依内妄情说为我法。圣教所说我法二种。依识体上有我法义。义依于体别依于总。依有体法说为我法。即说所执能计之情。及所诠之法。皆识所变以为我法。此上二解。第一解云。说为我法而体是无随情说假。设体虽有不称名假。我法二假乃属于说。唯假言说以为我法。彼体都非　第二解云。以无依有。世间说情以为我法。以义依体。圣教说体以为我法。假我及法不在于言。以所说为若我法故。此上二解皆护法释若安惠解。二种我法皆是别无。依于总无见．相二分施设假说。性非有故。自证离言非我法故。唯佛所证难陀复别。唯以所变相分。与护法解别。又解如枢要说既言我法依识所变。识有几种</p>
<p>论。此能变唯三至及了别境识</p>
<p>述曰。略辨识相出能变体。初句总举能变识数。因前所标今略举也。下之二句列能变名。乘前举数次列名也　谓有难言。虽我法相皆依识变。而未了达能变一多。故答三种　此者。即识之所变也。彼我法相依识所变　此识所变之能变有三种。三法转相依也。一谓异熟识。即第八识。名有多义。一变异而熟。要因变异之时果方熟故。此义通余。种生果时皆变异故。二异时而熟。与因异时果方熟故。今者大乘。约造之时非约种体。许同世故。三异类而熟。与因异性果酬因故。然初二解无别论文。今依论文但取后解。若异属因即异之熟。若异属果异即是熟。异熟即识熟属现行。异熟之识熟属种子。故余能变不得此名　二谓思量识。即第七识。思谓思虑。量谓量度。思量第八度为我故。又恒．审思量余识无故。余之二识不名思量。至下当悉。思量即识准前释也　三了别境识。即余六识。二十论说。心．意．识．了名之差别。了是诸识之通名也。了别别境及粗显境唯前六故。对此六尘说六识故。然滥第七。应言此六了别粗境名了别境识。以了别相粗。简于七．八故。了别境即识。亦同前解　此依胜义胜义。心．言俱绝。依第二．第三胜义。不可言一．多。真故相无别。依世间中可言八别。今以类同故有三种　颂中唯言显其二义。一简别义。遮虚妄执。显但有识无心外境。二决定义。离增减数。略唯决定有此三故。广决定有八种识故。一类菩萨说识唯一。诸小乘等。执心．意．识义一文异。又复彼执识唯有六。则是减数。楞迦经说八九种种识如水中诸波。说有九识即是增数。显依他识略有三种广唯有八。离于增减故说唯言。楞迦经中兼说识性。或以第八染．净别开故言九识。非是依他识体有九。亦非体类别有九识。小乘根浅不知心．意．识三种体别。又未除所知障。不了依他故唯说六。然依根境别体相故。说十二处。十八界等。非唯六识。经部虽立有细意识。即是第六别位起故。如枢要说　及亦二义。一合集义。六识合名了境识故。如后卷说。二相违义。即相违释。显三能变体各别故。即一及字贯通上下。谓应言异熟。及思量。及了境识。若不尔者。即有滥于余释之过。所以者何。但言异熟思量了别境识。不言及思量等者。一滥持业。恐言异熟即是思量了别境故。二滥依土。不言及者。恐言异熟之思量了别境故。三滥有财。不言及者。恐言以彼异熟而为思量了别境故。四滥邻近。不言及者。恐言异熟俱时思量了别境故。今显异彼故说及言。显三能变体各异故　既尔何故颂中不言异熟及思量等。而颂乃言及了别境识　显得二义故。若于异熟下方置及言。唯得相违不得合集。今合六识总名了境故。于思量下方置及字　下一识字通三能变。欲显又略而义广故　此三能变。初之一名唯未转位。后之二号亦通净名。何故尔耶。下自当悉。又诸识皆通异熟等名。何故第八独得名也。皆如下辨。恐厌繁文故不先述</p>
<p>此举本颂答难标宗。次长行中依颂正答。二段如颂。何故本颂先首答难标论宗者。如枢要说　然释本颂上三句中。文意有二。初略释颂答外所征。次云何应知实无外境下。广破外执显前颂义　初略解中有二判文。第一合作二文科。初别解三句。后愚夫所计实我实法下。总解三句　别解三句中。初别解第一句。彼二俱有种种相转下。别解第二句。如是诸相若由假说下。别解第三句。第二总作三文科。别解三句故。若由假说下。乃至亦胜义有。皆解第三句</p>
<p>论。世间圣教至非实有性</p>
<p>述曰。略释本颂答外征也。此释初句。别释其字如论易详。故不别举。双举世间。及诸圣教。皆说有我。及有法者。但由假立。非实有性。性者体也</p>
<p>仍未了知我法二义</p>
<p>论。我谓主宰法谓轨持</p>
<p>述曰。我如主宰者。如国之主有自在故。及如辅宰能割断故。有自在力。及割断力义同我故　或主是我体。宰是我所　或主如我体。宰如我用　法谓轨持。轨谓轨范可生物解。持谓住持不舍自相。一体有无对。二自性差别对。三有为无为对。四先陈后说对。前唯有体。后亦通无。瑜伽论五十二。说意不坏法现前。无亦名法。今者相分必有。似无名无。前是共相。后是自相。前唯有为。后通无为。前唱者名持。后唱者名轨。合有四对名为轨持</p>
<p>论。彼二俱有种种相转</p>
<p>述曰。释第二句颂。然彼我法二种。俱有种种差别。若名若义诸相转也。相谓相状。言种种者显非一义</p>
<p>何谓种种</p>
<p>论。我种种相谓有情命者等</p>
<p>述曰。世间我种种相。谓我亦名有情．意生．摩纳缚迦．养育者．数取趣．命者．生者。此中但举三种。等后所说意生等五。合有八种。若依大般若说合有十三士夫．作者．受者．知者．见者等。若依世亲金刚般若论但有四种。约三世总别故。此即第一世间说有我种种相</p>
<p>言有情者。谓诸贤圣。如实了知唯有此法更无余故。显有法性更无余物。情是性义。或复于彼有爱著故。爱是情义。能生爱故名为有情。乃至言生者者。谓具出现．起等诸法故名生者。此依瑜伽释。若依世间释。情谓情识。我有情识名为有情。色．心相续名之为命。者是主义。我有此命故名命者。准论释者。命谓第八现行。者谓假者。总者有别命名为命者。今取世间解。或有情即是第八现行。寿体即是第八种子。有寿和合故名命者。或命通是六识名命。有此命者名为命者今取世间不取正义。萨婆多等所说各异。宜应叙之。愚者不了谓实有情及实命者。释此名等。如瑜伽论八十三卷。及枢要说</p>
<p>论。预流一来等</p>
<p>述曰。圣教我种种相。预流．一来．不还．无学．二十七贤．十三住圣．三乘．十地。皆圣教中我种种相。此举二果等余贤圣。前预流向亦此所摄。不别简别向及果故　预者言入。流谓流类。入圣之类故名预流。旧云流谓生死。此逆生死说名逆流。义乃非也。一于人．天往来。便得极果名为一来。决定已断三界见所断惑。或修至五品立预流果。决定已断三界见惑。修道六品或七．八品。立一来果。二向不定。如瑜伽论第二十六．对法十三显扬第三等广说彼相。此即圣教我种种相。世间圣教俱有我相。此二虽殊。而皆是我种种相也</p>
<p>论。法种种相谓实德业等</p>
<p>述曰。此即世间法种种相。如有外道名吠世史迦。立六句义。一实。二德。三业。四有。五同异。六和合。或立十句。如下当知。实者诸法体实德．业所依名之为实。德．业不依有性等故。德者道德业是作用。动作义也　有数论者。立二十五谛。我是前门。法中但有二十四谛。此举吠世前三句义。等余三句。及诸师法。至下当知</p>
<p>论。蕴处界等</p>
<p>述曰。即诸圣教法种种相崇聚．生．因。是蕴．处．界义。等者等取缘起．根．谛．并处非处．余三善巧．或四善巧．及别别法。若依中边．菩萨藏经第十七卷。有十善巧颂曰蕴．界．处．缘起。处非处．根．世。谛．乘．有无为。是名十善巧　皆圣教中法种种相。此蕴等相。如对法第一疏解。此上显示世间．圣教皆说我法。有种种相。若依他起。遍计所执。虽有．非有二性相别。今于此中总名我法。以假说故</p>
<p>论。转谓随缘施设有异</p>
<p>述曰。释第二句中我．法二种诸相转言　言随缘者。随诸世间种种分别横计等缘。随诸圣教施设安立证得等缘。即施设为世间．圣教我法别相　异者别也　言施设者。安立异名即假说义。此意显示随诸世间横计种种我法等缘施设我法。随诸圣教证得种种无为等缘即施设为圣教我法　转者起义。随彼彼缘起彼种种我法相故　问世说我法率己妄情。圣说我法有何益用　答由四缘故。一言说易故。二顺世间故。三者能除无我怖故。四有自他染净．信解．事业等故。如瑜伽第六．显扬第十说</p>
<p>此上即解颂上二句。将释第三句寄问征起</p>
<p>论。如是诸相至依何得成</p>
<p>述曰。如是诸相。牒前我法种种相义。下二句难也。谓诸外道．二乘。世间闻说我法性相非有便作是难。若彼我法性相非有。假我法相。若计所执若依他者。二种我法依何得成。由彼识外二真无故。内识上二假依何立。要依彼真可说假故</p>
<p>论。彼相皆依至而假施设</p>
<p>述曰。释第三句颂。此中答意。彼世间．圣教所说我法相。虽无于真方可假说。然依内识之所转变。谓种子识变为现行。现行识变为种子。及见．相分。故名为变。依此所变而假施设为我法相。心变真如亦名为法。若实真如不可说为法与非法。非识所变故非彼依。后得变似皆名为法。故此但说近依他依。此即显示识所变者实非我法。而诸世间及诸圣教假说我法。言假设也</p>
<p>释总句已。下别解识。及变二字</p>
<p>论。识谓了别</p>
<p>述曰。释识名义。今举行相显识自体。心．意．识了名之差别。故以了别释识之义</p>
<p>问我法所依内能变相岂无心所</p>
<p>论。此中识言亦摄心所定相应故</p>
<p>述曰。隐劣显胜故。谓所与心非定俱起。如贪．信等时不现行。不可说所义兼于心。故说识言亦摄心所　问遍行五所。心定相应。何不说彼而但说识　答识为主故。能生彼故。彼五种类非定俱行。故但说识即摄心所　问真如与识非如心所。何故此中亦不说有　答识实性故。识俱有故。不离识故。非我法依。故但说识不说真如</p>
<p>问前言识变。变义如何</p>
<p>论。变谓识体转似二分</p>
<p>述曰。此释变义。此论一宗总有二释。此即初释　护法等云。谓诸识体即自证分。转似相．见二分而生。此说识体是依他性。转似相．见。二分非无亦依他起。依此二分执实二取。圣说为无。非依他中无此二分。论说唯二依他性故。此除真智缘于真如。无相分故。不尔如何名他心智。后得智等不外取故。此二广释。至下第七．及第十末。并二十唯识述记中说</p>
<p>许有相．见二体性者。说相．见种或同或异　若同种者。即一识体转似二分相用而生。如一蜗牛变生二角。此说影像相．见。离体更无别性。是识用故　若言相．见各别种者。见是自体义用分之。故离识体更无别种。即一识体转似见分别用而生。识为所依转相分种似相而起。以作用别性各不同。故相别种。于理为胜。故言识体转似二分　此依他起非有似有。实非二分似计所执二分见．相故立似名　相别有种何名识变　不离识故。由识变时相方生故。如大造色。由分别心相境生故。非境分别心方得生。故非唯境但言唯识</p>
<p>此显能变．相见二分。用．体别有。何故说识似二分生</p>
<p>论。相见俱依自证起故</p>
<p>述曰。若无自证二定不生。如无头时角定非有。及无镜时面影不起。皆于识上现相貌故。故说二分依识体生</p>
<p>此总显示依他起性。此上显示识之所变。问此依他起。如何说为我法二相</p>
<p>论。依斯二分至无所依故</p>
<p>述曰。依止依他相．见二分。施设遍计所执我法二实分也。依起执故。若离于此依他二分。彼无所依。故说依他为执依止。染分依故。此世间我法　圣教我法。义依于体亦复如是。此显我法假说所由。上来总是护法解讫　安惠解云。变谓识体转似二分。二分体无。遍计所执。除佛以外菩萨已还。诸识自体即自证分。由不证实有法执故。似二分起即计所执。似依他有。二分体无。如自证分相貌亦有。以无似有。即三性心皆有法执。八识自体皆似二分。如依手巾变似于兔幻生二耳。二耳体无。依手巾起。彼引世亲所造缘起论中末后决择。说无明支许通三性。故除如来皆有二分是计所执　问此二体无。识体如何转似二分　答相．见俱依自证起故。由识自体虚妄习故。不如实故。或有执故。无明俱故。转似二分。二分即是相及见分。依识体起。由体妄故变似二分。二分说依自证而起　若无识体二分亦无。故二分起由识体有　既有自体及此二分。依何分上假说我法　答依斯二分施设我法。依此相．见计所执上。世间．圣教说为我法。此相．见之中皆说为我法。彼我法二离此相．见无所依故。故依所执相．见二分施设我法。世尊能知识自证分及真如等。法性离言非我非法。为除愚夫所执实我法。于彼识所变二分之上。假说为我法。方便诱引令知假说。非谓实有　问前护法解。后安惠解。何故我法但依二分。不计自体以为我法　答若护法说。据实亦计。且举所变二分为依。非无依于自体计也。略有三义所以不说。一二执遍。我执不依自证起故。二共许遍。今古大小皆不许有自证分故。三义已说。若计自体即能取摄。见分中收。但言二分摄能所取。非不依于自体分计。今显自证离见体无。故但说二见分中摄。显能所取摄法尽故　若安惠解。凡是所执体皆是无。若执自体即说能取不异见分。故更不说为我法依。以自证分体是有故。或离言故。不可依说　问护法云。相．见识所变。相．见名唯识。自证不言变。应非是唯识　解若立三分。种所变故名为唯识。若说四分。三．四更互变名唯识。又即识体何故非唯　问何故二师所说三分。义各有异今合为文　答译者欲以文同义别文约义繁。所以合二师总为一文也。又如因明宗等多言名为能立陈那所说宗非能立。今举其宗意不违古文辞遣同。义取所等因一喻二以为能立。理即别也。此文亦然。文不相违所以合译义有乖返故为二释　问真如非识之所变现。何成唯识。亦依真如执为实法。宁非染分之所依止　答虽非识变。识实性故亦名唯识。真如离言。与能计识非一非异。非如色等可依起执。故非执依。此中不说　又解深密经说亦为执依。然与依他稍不相似。依他之法与所计执。有少作用相状可同。随能计心新新而起。心上所现即是依他。是能计心之所亲取。真如不尔。故此不说。远望疏言亦可依执。诸末学者依起执故。解深密说亦不相违。真如既非识所转变。应非唯识。不以变故名为唯识。不离识故亦名唯识。此中且说依他唯识　问依所变相执为我法。内道外道皆可了知。依所变见执法可尔。如何依见亦执我耶　答如外僧佉执思为我。犊子部等我名能见。故依二分皆执我法。前叙计中已略叙说　安惠已前诸古德等。皆说二分是计所执。护法已后方计三四依他分也。实有四分。今说三者隐而不说。以对他故。义准知故。顺陈那故。略叙宗故。非极研寻故且不说。第二卷中自当建立</p>
<p>论。或复内识转似外境</p>
<p>述曰。即是难陀。亲胜等义。依摄论说唯二义也。但立见．相以为依他。不说第三．第四分也。相分体性虽依他有。由见变为故名唯识。此相分体实在于内不离于识妄情执为似外境现。实在内也。即以依他似计所执。依此似外相分之上。世间圣教执说我法。见变似能取亦相分摄　文虽有二。义即有三。或实说一分如安慧。或二分亲胜等。或三分陈那等。或四分护法等。此中护法但说三分。以证自证分别义建立义相犹隐。所以不说</p>
<p>制作此论知见不同。或有一师假叙异执。种种研寻方于最后申了义说。于假施设中咸言有义。非多有义便谓多师。即护法等多为此释。如叙本有种子是也。以护月与同时故叙之此中破斥。或复诸师各说异理。故此论下多言有义。勿皆谓一师假设研究致多有义。然多释中为例非一。或初无有义后方言有义胜者在初。或于初后皆言有义胜者多后。或彼初后皆言有义。理等教齐任情取舍。此大文例非独此论。余新翻者皆准此知。谓前但解后说理征。此即一师所假说也。或前理广后理教略。初无有义此为胜也。或前理略后理教广。皆言有义而后胜也。或初后有义理教皆均。取舍难知。无偏胜也。今此亦尔。无偏胜故</p>
<p>论。我法分别至变似我法</p>
<p>述曰。依第二释三文科者。已别释字。后广分别。此中有三。初以法喻别解依他．遍计所执。或有．或无。二说所执及与依他。皆假所由。遮增减执。三依二谛摄彼二假。至下当知。此即初也。于中有二。初法后喻　若护法．难陀等解。由无始来第六．七识横计我法。种种分别熏习力故　若安惠解。七识相应诸心．心所皆名分别。能熏习故。即由分别熏习种生。熏者击发义。习者数数义。由数熏发有此种故　后诸识起变似我法。护法释云。识自证分所变相．见依他二分。非我非法。无主宰故。无作用故。性离言故。圣教名我法者是强目彼。如世说火口不被烧。所说火言明非目火。世间凡夫。依识所变相．见二分依他性上。执为我法。此所变者似彼妄情名似我法。彼妄所执我法实无。非可说牛毛似彼龟毛。故不说似彼但说似情　难陀等言。于识所变依他相分。诸圣者等愍诸凡类不知自识。方便假说我法二言。便于识变强名我法。令彼断除我法实执。方便解了离言法性。凡夫依此依他相分执为我法故说识变似我法言　安惠解云。变似我法总有二解。一若世间圣教皆是计所执。世间依八识所变总无之上。第六．七识起执于我。除第七识余之七识起执于法。不许末那有法执故。如是总说。执为我法种种别相熏习力故。八识生时变似我法。六．七似我。圣教愍诸有情。说凡愚所计为假我法。亦依总无假说为别我法。由闻此熏习。八识生时变似我法　又解诸识生时变似我法者。即自证分上。有似我法之相。体变为相但依他性。依此坚执为我法者方是二分。其似我法不名二分。以下约喻依他性有故。识所变似我似法是识自体。虽有二解后解难知。前解为胜　然护法等云。第六．七识妄熏习故。八识生时变似我法。安慧释云。由七识熏习分别力故。八识生时变似我法。八识之中皆有执故</p>
<p>论。此我法相至似外境现</p>
<p>述曰。显法在内似外境现。此说所变似我法相虽在内识。而由六．七。或总八识。虚妄分别之力。实非在外似外境现准前诸解。即依他起缘所生法。名似我法二种相也</p>
<p>论。诸有情类至实我实法</p>
<p>述曰。诸有情类由无明力。无始时来缘此所变似我似法。执为实我实法自体。即依依他起遍计所执。不说依于圆成起计所执。亲不得故。如前已说。若安惠初解。以无依无。别依于总</p>
<p>论。如患梦者至外境相现</p>
<p>述曰。此意喻上我法分别以下论文。此对经部等。若对萨婆多此喻不成。梦等所见皆真实故。此上总显道理二性。自下重显二性有无　如患热病损眼根力。所见青色皆以为黄。故觉爱论云。唯识无境界。以无尘妄见。如人目有翳。见毛．月等事。及如梦者颠倒缘力。所梦诸事皆谓真实。如大迦多衍那意愿势力。令婆刺拏王梦见异事。不应见境。彼境便生即患．梦缘。心似种种外境相现。体实自心</p>
<p>论。缘此执为实有外境</p>
<p>述曰。由患．梦力不了真虚。遂执所见以为实有。此喻喻上诸有情类以下论文。护法解云。如依他起。愚夫不了此是自心。缘之执为实有外境。外境即是遍计所执。前所变者依他起性。可说非无。若执为实体性非有。即解二性一有一无。此对经部。三释如前</p>
<p>论。愚夫所计至都无所有</p>
<p>述曰。依初二科。自下第二总解三句。下有三文。一显我法皆假所由。二遮增减执。三二谛摄。准义可知依第二三科。自下第二解其二性皆假所由遮增减执。此即先叙法体非有。以下之文唯是难陀．护法二说。无安惠解。以无内识所变我法故。护法．难陀二义准解。谓诸愚夫虚妄所执。实我实法都无所有。此但情有理皆无故若尔如何前说为假</p>
<p>论。但随妄情至说之为假</p>
<p>述曰。此显所执但随妄情而施设彼为我为法。故说所执。亦名为假。非彼体有可说我法二种假言。无体随情。无依于有。二假皆得。准前以释。此显世间假我假法。非必有体方说为假。但随妄情说为假故</p>
<p>论。内识所变至实我法性</p>
<p>述曰。此显依他我法名假。先显其体实非我法。内识所变似我似法。虽体依他缘起是有。而非是彼妄情所执实我法性。此缘起法。无主宰故。无作用故</p>
<p>若尔如何诸圣教等说为我法</p>
<p>论。然似彼现故说为假</p>
<p>述曰。此正解假。即显圣教假我假法。有体施设．义依于体。二假皆得。由似我法能执妄情有主宰用现。说此依他为假我法</p>
<p>论。外境随情至非有如识</p>
<p>述曰。自下先叙心境有无。方言遮执。遍计所执心外实境。由随妄情施设为假。体实都无。非与依他内识相似</p>
<p>论。内识必依至非无如境</p>
<p>述曰。由内识体是依他故。必依种子因缘所生。非体是无如遍计境。彼实我法犹如龟毛。识依他有故非彼类。即显内识是依他有。心外实境体性都无。此中色等相．见二分内识所变。不离识故总名内识。由此真如是识性故。亦非非有</p>
<p>论。由此便遮增减二执</p>
<p>述曰。由此内识体性非无。心外我法体性非有。便遮外计离心之境实有增执。及遮邪见恶取空者拨识亦无损减空执。即离空有说唯识教。有心外法轮回生死。觉知一心生死永弃。可谓无上处中道理。此即第二皆假所由遮增减执</p>
<p>问内境是有外境都无。皆依内识而说为假。彼及内识。为世俗有。亦胜义耶</p>
<p>论。境依内识至亦胜义有</p>
<p>述曰。此即第三依谛摄假。谓心外境其体都无。依内妄情假名我法。唯世俗者执有。胜义者说无。内因缘识相．见分等。假境所依依他性事。其世俗者说为非无。亦胜义者之所说有。此中色等内识相分。因缘所生从本名识。此约内境如识有义。即下第十三分俱实　或缘过未。龟毛等法。虽识内变影像虚疏。如瓶．衣等唯世俗有。非如内识体少实故亦胜义有。下第十云。然相分等依识变现。非如识性依他中实。一切相分并非实故。虽有二解前解为胜。后解不依四胜义说。但殊胜义名为胜义。此即说有三分之义。若第二师唯有二分。释此少别。大意亦同。此第二释至下当知。此前初解依人二谛。已下问答依法二谛　问此中二谛体别如何。所摄假境如何差别　答如别章说。言二谛者道理难思。今于此中略示纲要。世俗谛者。世谓覆障可毁坏义。俗谓显现随世流义。谛者理也。或世即俗是持业释。胜义三种如第八卷。然则蕴．处．界名胜义者。胜之义故。如涅槃等。唯依士释　真俗二谛各有四重。俗谛四者。一假名无实谛。谓瓶．盆等。但有假名而无实体。从能诠说故名为谛。或体实无亦名为谛。二随事差别谛。谓蕴．界等。随彼彼事立蕴等法。三证得安立谛。谓苦．集等。由证得理而安立故。四假名非安立谛。谓二空理。依假空门说为真性。由彼真性内证智境。不可言说名二空如。但假设故。此前三种法可拟宜。其第四谛假名施设　胜义四者。一体用显现谛。谓蕴界等有实体性。过初世俗故名胜义。随事差别说名蕴等故名显现。二因果差别谛。谓苦．集等。知．断．证．修因果差别。过俗道理故名胜义。三依门显实谛。谓二空理。过俗证得故名胜义。依空能证以显于实故名依门。四废诠谈旨谛。谓一实如。体妙离言已名胜义。过俗胜义复名胜义　俗谛中初都无实体假名安立。无可胜过故不名真。但名为俗。第四胜义不可施设。不可名俗但名为真。由斯二谛四句料简。有俗非真。谓最初俗。有真非俗。谓最后真。有亦真亦俗。谓真前三。俗后三谛。其第四句翻上应知。前四世俗如瑜伽论六十四中。显扬六说。名字虽别诸论亦有。其四真谛。若义若名非诸论有。唯此论释。如第九卷　外境随情唯世俗者。即是假名无实谛摄。故说唯言。决定义故。实我法名如瓶盆等。唯初俗摄。体非实谛。以无法故。识境所依亦胜义者。是俗随事差别谛摄。复是体用显现真谛。故论言亦。不定义故　真俗二谛今古所明。各为四重曾未闻有可谓理高百代义光千载者欤。真不自真待俗故真。即前三真亦说为俗。俗不自俗待真故俗。即后三俗亦名为真。至理冲玄弥验于此。广此二谛如别章说</p>
<p>以上略明颂上三句。通护法．难陀二师所释然本唯是二分家义但难陀释。自下广释如是三句。于中有二。初广破外执成此三句。后第二卷有作是难下。略释外难重净此三句初复有四。第一总问。第二略答。第三别问别答。第四至第二卷如是外道下。别征总结　或分为三。初总问答。次别问答。后别征结。至下当知。不繁预述</p>
<p>论。云何应知至似外境生</p>
<p>述曰。即初问也。多护法文。外道．小乘闻说唯识　外道等曰。有作有受我体宁无。有碍有缘宁无法体　小乘等曰。士夫用有。何为我无。依．缘积聚色等是有。得等成就行蕴非无。圣说无为。宁拨无法。岂离识时便无外境。云何知识似外境生</p>
<p>论。实我实法不可得故</p>
<p>述曰。此即第二略答外征。谓实我．法。现．比二量所不能成。名不可得。至下一一别破应知。法体实无然立五蕴。我体非实何法摄耶。法依作用故可立蕴。我无一常故不别立。又心变似法有多差别随五蕴摄。心变似我无多差别众同分摄</p>
<p>自下第三别问别答。于中有二。初问答我。后问答法。我中有二。初问。次答</p>
<p>论。如何实我不可得耶</p>
<p>述曰。此即初问。犊子部师。及正量部。本经量部等。及外道等。咸作问言。大乘所说我法无者。且置于法。如何实我不可得耶。假我共成。非此所问　自下答中文势有五。初叙三类计正破外道。二复叙三类计兼破小乘。三总破上二差别执我。四解释彼执分别．俱生伏．断位次五假设外征释诸妨难　或分为四。初别叙两三破。二总叙诸执破。三解彼执分别俱生等。四假外征释外妨难　或分为三。初破外我。次释彼执分别俱生。伏断位次。后假设外征释诸妨难　初中有三。如前可解。或分为二。初破计我。次总解执</p>
<p>论。诸所执我略有三种</p>
<p>述曰。此即第一叙三类计正破彼执。此中有二。初叙三计。二别破三。外道虽多计执各异。种类而说莫过三种</p>
<p>论。一者执我至量同虚空</p>
<p>述曰。此谓数论．胜论等计。即是僧佉．吠世史迦义。如下广叙。我有三义。一者常。我体常住。无初后故。从过去来未来不断。现在相续。二周遍。五趣之中体周遍故。趣趣有身非定恒居一趣中故。三量同虚空。遍十方故</p>
<p>论。随处造业受苦乐故</p>
<p>述曰。此成遍因。何以同空。随处即能造种种业。受苦．乐故。即释第三执我同空遍十方界。欲破作．受但说造业受苦乐言。彼常遍义遂不开显。又此为二。一常。二遍。同空以下释前遍义。同空是喻。若准破中此解为胜　数论执我体是受者。三德能作。转作法已我受用之。名受苦乐　胜论执我实句义摄。体能作．受。故名造业受苦乐等。下破法中一一别叙</p>
<p>论。二者执我至而量不定</p>
<p>述曰。立不定宗。我体虽常大小不定</p>
<p>论。随身大小有卷舒故</p>
<p>述曰。显不定因。谓身若大我量便舒。身若小时我量便卷。如一牛皮日干水渍。日炙便卷。水湿便舒。此即无惭之类计也。谓尼虔子。今言昵楗陀弗咀罗。翻为离系子。苦行修胜因名为离系。露形少羞耻亦名无惭。本师称离系。是彼门徒名之为子</p>
<p>论。三者执我至如一极微</p>
<p>述曰。此立小宗。显我量小。至者极义。极小如极微量</p>
<p>论。潜转身中作事业故</p>
<p>述曰。显我小因。以我量小如一极微有自在用。小轻利故　潜转身中。显胜自在所栖隐处　作诸事业。显我胜用能为作者。此即兽主。遍出等计。谓有外道名播输钵多。翻为兽主。如一瞿声别目于牛。通名于兽。但言牛主未善方言。非但与牛而为主故。如伏牺等　复有外道名波利呾罗拘迦翻为遍出。遍能出离诸俗世间。即是出家外道之类。今此总叙三计。五师所执之义。余九十种所计我等。不异三故</p>
<p>即是第一叙三师计。自下次第一一别征</p>
<p>论。初且非理</p>
<p>述曰。下别破也。文三易解更不判之。且者。偏举未尽之义。非破初也</p>
<p>论。所以者何</p>
<p>述曰。既总非已。外人却征所言非理之所以者何者。是也</p>
<p>下文有二。初破作．受。后难同异</p>
<p>论。执我常遍至受苦乐等</p>
<p>述曰。此破数论。此中第一破初。量云。汝所执我。是宗有法。应不随身受苦乐者。是宗之法。此二和合互相差别不相离性总名为宗也。一许常故。二许遍故。因也。如汝虚空喻也。有二比量。此破僧佉我为受者。文言执我意道汝执。文言常遍意亦有许。若不尔者。有法之我非自极成。常遍之因亦犯随一。或若大乘许我是有。即违自宗。若无即犯自所别过。因中亦有所依不成。大乘虚空虽无实体。就他宗说亦得为喻。故无喻中俱不成过。故说汝言。初一执字义通因．喻。许义同故。又于因中应加故字。义定顺故。又因．喻自许。此则不成。若唯他许非必是过。他比量故。文中有法在初。法居最后。中间因．喻。随文可知。性相为文故无次第。下文体例或有非次。皆准此知。解因明者许是事故。应审思准</p>
<p>论。又常遍故至能造诸业</p>
<p>述曰。此破卫世我作者也。此师之我虽亦受者。对彼僧佉但破作者。不尔前文兼破亦得。若立量云。汝所执我。应无动转。许常遍故。如虚空等。即有相符极成之失。胜论之我无动转故。不尔便与十句论违。彼说我实无动作故。由此应言。汝所执我。应不随身能造诸业。许常故许遍故。说喻如前文云汝我应不随身能造诸业。无动转故。如虚空等。此释即顺十句论我无动作也。今随文便于因之上置其应字。下皆准知此文但有其法。而无同喻。及与有法。以同前故不别出之。其应之字于法中置。文准前解。此中总有三比量因</p>
<p>上来别破二师作受讫。次下双破作．受同异</p>
<p>论。又所执我至为同为异</p>
<p>述曰。此审定也。唯有异计。同是设遮</p>
<p>论。若言同者至便成大过</p>
<p>述曰。此破有情共同一我。执诸有情同一我故。若一有情作业之时。余诸有情亦应作业。即此一我作诸业故。受果解脱亦准此例。应立量云。且如余祠授等。于天授作诸业时亦应作业。我是一故。如天授等。然内真如既非是我。又无系属。亦不作受。故无不定返诘过失。受果．解脱二量亦然。总于此中有三比量。别破外道准义可知。又若一解脱一切解脱。便成大过。此三若尔便违世间。亦违教故</p>
<p>论。若言异者至体应相杂</p>
<p>述曰。下破有情我体各异。诸有情我既更相遍。体应相杂。由彼计执诸有情我。体是实有各各调然自相别故。量云。诸有情我。与天授我体应是一。许常．遍故。如天授我。论言相杂。意令相入成一物故。虽言更遍意言常遍。不尔更杂。便无同喻外返难言。且如同处不相离色。许多种色更互相遍。体非相杂诸根得时各各异故。其我亦然虽体相遍。然非相杂各有属故。斯有何失。此亦不然。彼执我体是真是实。有相杂失。然我色等是虚幻法。又同类业招非实之法。体相虚疏。设令相杂亦无过失。一切有情共果亦尔。其山河等同一处故　又今以彼更相遍言。遂令相杂以成一物。未必须量</p>
<p>论。又一作业至所作所受</p>
<p>述曰。复以作业受果为难。作业受果者。与一切我处无别故。处谓处所。我之住处。量云。彼祠授等。于天授作业时。亦应作。以一切我处无别故。如提婆达多。受果比量亦准此知。不尔直责。如诸灯光。处无别故。一照一切照。我亦应尔。处无别故。一作一切作。有情共果虽处无别。然非一受即一切受。非一切我处无别故。又我一受即一切受。处无别故。非共果故</p>
<p>论。若谓作受至理亦不然</p>
<p>述曰。此即叙救总非之。彼意救言。如天授我但属天授。如众灯光各有所属。无有一作一切作失。论总非之。理不然也</p>
<p>论。业果及身至不应理故</p>
<p>述曰。叙其非理。一一诸业．及果．身三。皆与一一诸我和合。以诸我体相杂糅住。至于作．受唯属此我不属彼我不应正理。提婆达多作．受。亦应属他耶若达多我。许此业．果．身。与彼我合故。如耶若达多作．受</p>
<p>论。一解脱时至一切我合故</p>
<p>述曰。此又重责。如天授解脱余亦应尔。作业．受果．并各别身。与诸我合故。所修证法。彼此我合故。不可但说唯属此我非彼我故。一人解脱余不解脱。量云。且如天授一解脱时。余未解脱者一切应解脱。所修所证法一切我合故。犹如天授已解脱者　所修者行。所证者理。此破初计。文各有十三比量。又以业．果．身为因。难解脱宗。亦得为量</p>
<p>论。中亦非理所以者何</p>
<p>述曰。此总非破离系子计。彼复征已</p>
<p>论。我体常住至而有舒卷</p>
<p>述曰。此以常住难非舒卷。舒卷者盈缩不定之义。量云。汝所执我。应无舒卷。计常住故。如太虚空</p>
<p>论。既有舒卷至应非常住</p>
<p>述曰。此以卷舒难非常住。量云。汝所执我。应非常住。许卷舒故。如橐籥风。橐谓囊橐。排袋之类。以内含风起作用故。籥谓管籥箫笛之属。以内有风起声等故。此二中风。既随囊．管。有其大小卷舒之事。而非常住。我亦应然</p>
<p>论。又我随身至我体一耶</p>
<p>述曰。初之二句以随身故难可分析。后之二句以可析故难体非一。初比量云。汝我应可分析。许卷舒故。如橐风等。言随身者。有卷舒义。今以随身显事为难。不说同喻义准应知。若以随身为因。影为同喻故。后比量云。汝我非实一。以可析故。如瓶．盆等。以前难破令其可析。故得为因。或以随身为非一因。汝我非定一。许卷舒故。如牛等皮。此破第二有五比量</p>
<p>论。故彼所言如童竖戏</p>
<p>述曰。结非调之。童者小也。竖者奴也。如小奴等戏于沙土。虽甚劬劳无实可录。汝等所计实我亦尔</p>
<p>论。后亦非理所以者何</p>
<p>述曰。此破兽主。遍出等计。彼却征已</p>
<p>论。我量至小至大身遍动</p>
<p>述曰。第一量云。汝所执我。于一刹那应不能令大身遍动。以极小故。如极微等。此中难意如何小我。一刹那中能令色究竟天万六千由旬大身动转</p>
<p>论。若谓虽小至似遍动者</p>
<p>述曰。叙彼救云。此我不能一刹那顷即遍动身。然次第而动。以迅速故。如旋火轮者</p>
<p>论。则所执我至非常一故</p>
<p>述曰。汝所执我。应非常一。有往来故。如火轮等。诸有往来皆非常一故。此有二量。一难非常。二难非一。合有三量破第三计。都合二十一比量破三类执。此中破三种我。并同广百论第二．第三卷说</p>
<p>论。又所执我复有三种</p>
<p>述曰。即是第二别叙三计。兼破小乘。于中有二。初叙计。后破斥</p>
<p>论。一者即蕴</p>
<p>述曰。此如瑜伽等四种计中。此即第一。有计我体体即是蕴二十句等。世间异生皆为此计</p>
<p>论。二者离蕴</p>
<p>述曰。即体非蕴。前说三计皆是此摄。离者异义。体异名离。不尔摄计便为不尽。瑜伽四计。即彼后三。虽住蕴中。或住蕴外。或不住蕴。亦非蕴外。并离蕴计</p>
<p>论。三者与蕴不即不离</p>
<p>述曰。筏蹉氏外道名犊子外道。男声中呼。归佛出家名犊子部。皤雌子部。女声中呼。即是一也。上古有仙居山寂处。贪心不已。遂染母牛。因遂生男流诸苗裔。此后种类皆言犊子。即婆罗门之一姓也。涅槃经说犊子外道归佛出家。此后门徒相传不绝。今时此部是彼苗裔。远袭为名名犊子部。正量部等亦作此计。然广百论第二．三卷唯有三种。对法第一。瑜伽第六．及六十四．显扬第十并有四种。然今此文列有三种。义宽于瑜伽。彼无第三非即离计。经部本计。我亦非离蕴。偏破犊子如俱舍论第二十九并三十说。然萨婆多等。叙外道计无离蕴者。以二十句等我见等中。唯即蕴故。如毗婆沙第八卷。问为有离蕴计为我耶。彼答言无。诸所执我一切皆缘五取蕴故。缘蕴外无不生心故。今者大乘。说有离蕴计为我者。如瑜伽等说。然亦释经一切皆缘五取蕴起。至下当知。此据影像相分为论。必须有故。所缘缘体非无法故。非据本质。本质诸蕴或复无故。然今大乘影像而言。缘无心不生。本质而说。缘无心亦起。萨婆多说缘有心生。无即不起。经部师说缘无心得生。不要于有。大乘一念即俱得缘。独无不生。俱无得起。故三宗别</p>
<p>论。初即蕴我至非常一故</p>
<p>述曰。破我体即蕴我应非我相。量云。我应非常。以即蕴故。犹如蕴性。彼宗所计我体即蕴。然体仍常。故为此破。破一比量亦准此知。然瑜伽等更有别破。此既无文不能具引。此总缘蕴而起我见。得为破也</p>
<p>论。又内诸色至有质碍故</p>
<p>述曰。自下别破二十句中五别计我。且破色我量云。内诸色处。定非实我。有质碍故。如外诸色。根及属色皆名内色。唯破内色我非计外我者。以外色无作．受用故</p>
<p>论。心心所法至待众缘故</p>
<p>述曰。自下破余四蕴　不恒相续。是间断义待众缘者。籍缘起义。量云。心心所法。亦非实我。不恒相续故。待众缘故。喻如灯声　此既二因。比量亦二。四蕴非色体类是同。合为量破。并如色蕴别破亦得。此破于蕴计为实我。说假我者亦不遮之</p>
<p>前破心所即行蕴少分。行蕴少分中不相应行。既与心所别。故应别破之</p>
<p>成唯识论述记卷第一</p>
<p>成唯识论述记卷第一(末)</p>
<p>沙门基撰</p>
<p>论。余行余色至非觉性故</p>
<p>述曰。觉者觉察。心心所总名。心所法外余行．外处．及无表色。亦非实我。非觉性故。如虚空等。此中但合总为一量。行与色等各别为量。理亦不遮。因明之法遮他为论。言非觉性。不是翻显心．心所性是觉性故许为实我。此兼遮计。非必有执。合七比量破初计也</p>
<p>论。中离蕴我至无作受故</p>
<p>述曰。破僧佉等计也。量云。所计之我。应无作．受。蕴不摄故。如虚空等。文中但有宗及同喻。因如所标。故略不叙。文以一量破中计也。今助破云。所计之我。应非实我。蕴不摄故。如虚空等。此下准作一一应思</p>
<p>论。后俱非我至非实我故</p>
<p>述曰。破犊子等也。彼宗计我与所依蕴不即不离。然别有体。非常无常。如俱舍论二十九卷叙难依义。今解。依者依止。蕴上施设。不即离故。恐繁不述。量云。汝所执我。应非实我。因云。许依蕴立非即离蕴故。如瓶．盆等</p>
<p>此中法言应非实我。简别真如。真如依蕴亦不即离。然非实我故无不定。因中言许无随一过。宗等次第准义释文。彼计瓶等依于四尘蕴等而立。然与四尘不即不离。故以为喻</p>
<p>论。又既不可说至是我非我</p>
<p>述曰。彼立五法藏。三世．无为．及不可说。彼计此我非常无常。不可说是有为无为也。今者论主直以我非我而为例也。应立量云。汝所执我。应不可说是我。许不可说是有为无为故。如龟毛等　以二比量破第三计。若破俱句。他宗亦说我非俱句。不可说是我非我故犯相符过。又无同喻。今破是我兼说非我。应定说是蕴。不应说非蕴。又量云。汝所执我。于我非我聚义亦应不可说。许不可说故。如有为无为义　今者文意不令随入我非我俱句。故无过失</p>
<p>论。故彼所执实我不成</p>
<p>述曰。此总结也。合十比量破此三计</p>
<p>论。又诸所执至为无思虑</p>
<p>述曰。自下第三总破上二差别执我。于中有四。初有思虑。无思虑破。二有作用。无作用破。三我见境。非我见境破。四我非我见境。我见不缘破。今总问前所执诸我故言诸也　有思虑者。意问僧佉。彼说神我体是思故　无思虑者。问吠世等。然僧佉计。神我体性常住。除自性外二十三谛体性虽常。仍有转变无常之相。今难彼我亦应同彼二十三谛。体性俱应转变无常</p>
<p>论。若有思虑至有思虑故</p>
<p>述曰。汝我体。应是转变无常。作用或有不起时故。如许大等。若不约用难令体亦转变。即无同喻。彼不许有灭无常故。若直难用。彼思虑用有时不起故犯相符过。虽自性体常。用是无常。无不定失。非共许故。又以体例用亦应无常。相即亦得</p>
<p>论。若无思虑至亦不受果</p>
<p>述曰。即破吠世等。文易可知。量云。汝等实我。应不能作业亦不能受果。许无思虑故。犹如虚空。作业受果二比量也。即除僧佉余计神我皆同此破</p>
<p>论。故所执我理俱不成</p>
<p>述曰。双结二也</p>
<p>论。又诸所执至为无作用</p>
<p>述曰。更重第二双破前说。此即问定也</p>
<p>论。若有作用至应是无常</p>
<p>述曰。诸师作．受计各不同。作用而言。作受作用并计是有。有用量云。我应无常。有作用故。如手．足等。若对数论。转变如手等。若对吠世等。灭坏如足等。文势虽合义意不同。虚空．真如此无作用。故无不定</p>
<p>论。若无作用至二俱不成</p>
<p>述曰。无有一我无作．受用。若数论师无作者用亦名无用。若动转作用势用作用。胜．数俱无。十句说故。离系子等我有动转。故是前门。余是后门。又诸所计得解脱时。我并无用无用。量云。所执之我。应非实我。无作用故。如兔角等。虚空亦得。无作用故。文言非实我。不言非实有。故彼真如非不定失。若尔宁言常乐我净。此非定实我。性离言故。言我者是假说也。此无用计诸执并非。无有一师计我无用。然破无动作．势用之用。故得为难　或绮互破作．受之用。谓应量云。僧佉等我。应非实我。无唯作者用故。如虚空等　吠世等我。应非实我。无唯受者用故。如兔角等　此中遮无唯受者用。非许唯有受者用性便为实我。不尔本识及僧佉我应是实我。但言兔角无唯受者用。不言兔角有作．受用。故此非失。以因明者遮诠门故。文结易知。故不别释</p>
<p>论。又诸所执至所缘境不</p>
<p>述曰。此即第三亦总征前内外道也</p>
<p>论。若非我见至知实有我</p>
<p>述曰。破本计非我见所缘　量云。汝所执我。应非是我。许非我见之所缘故。如色．声等　又此量意云。汝能缘我心．心所法。应不知我。非我见故。如缘余心　文虽无救。以理为之。如缘真如心．心所法。虽不定作真如之解。得成缘如。缘我之心亦同于彼。虽不作我解。何妨得缘我。缘如之心虽不作如解。真如仍名如心缘。我见虽不作我解。其我应名我见缘。故为此解助破彼失</p>
<p>论。若是我见至如实知故</p>
<p>述曰。破彼我是我见所缘。量云。缘我我见。应非倒见。如实知故。顺所缘故。如缘色等心　外道小乘执有我者所信之教。皆许我见虽顺所缘是颠倒体。断之成圣。无我之心虽不称境。违于染故名非颠倒。如缘真心作有如解即是法执。若作无解。虽不称如仍因成圣</p>
<p>论。若尔如何至称赞无我</p>
<p>述曰。言至教者。至实教也。如二十抄。汝若言尔亦有我见非颠倒者。何故汝教中。我见染故断之成圣。要无我见能得涅槃。故毁我见赞无我也。此就他宗相违为难</p>
<p>论。言无我见至沉沦生死</p>
<p>述曰。汝宗自言。起我见者沉沦生死。以是染故。起无我见能证涅槃。以是净故。今就彼宗故得成难</p>
<p>论。岂有邪见至沉沦生死</p>
<p>述曰。此总结难。无我见是邪能证涅槃。不顺所缘故。我见是正翻沉生死。能顺境故。广百论中亦作此难</p>
<p>论。又诸我见至如缘余心</p>
<p>述曰。此下第四总破前师。不须别说染净之惠。但汝所说缘我之见。今皆破之。无相符过。应为量云。汝缘我之见。不缘于实我。宗也。有所缘故。因也。如缘我外色等之心。喻也。文有次第如是应知。然就彼计皆有我见不缘我生。如僧佉说吠世史迦作者我见。不缘实我生。是横计故。余计相望准知亦尔。故今此宗。应有分别汝等各别言非横计缘我之见方成有法。今大乘意。欲显但是缘我之见。皆不缘于实我生故。不须分别。此破能缘不缘我起</p>
<p>次破所缘定非实我</p>
<p>论。我见所缘至如所余法</p>
<p>述曰。此中量云。我见所缘定非实我。宗也。是所缘故。因也。犹如所余色等诸法。喻也。宗中如前亦应分别。彼等各计有我见境非实我故</p>
<p>论。是故我见至种种计度</p>
<p>述曰。此曲结也。如瑜伽。显扬。十六大论。皆缘影像自心相分为所缘缘。无有一我是相分者故。是但缘识所变蕴。蕴各别故。故言诸蕴。即计此蕴种种计度。故与小乘所说有异</p>
<p>论。然诸我执略有二种</p>
<p>述曰。破我之中。自下第四。解释彼执分别俱生。若作三科此即第二也。于中有二。初别解二执。第二如是所说一切我执下。总解二执。初中有三。第一标执举数。二列执名。三别解释。此即初也　总举有其二种。此中诸门如别章说。谓迷谛总别。诸识有无。伏断位次。九品所摄。伏与不伏。人法二执断位粗细。分别俱生二十句等。一一分别如下当知。虽一有情无二十句等。然说法界亦得有之</p>
<p>言我执者。显非唯见。心心所法皆名执故论。一者俱生二者分别</p>
<p>述曰。此列。差别与身俱起名曰俱生。后横计生名分别起。下别释之</p>
<p>论。俱生我执至故名俱生</p>
<p>述曰。自下别释。先释俱生。后释分别　初中有三。初释俱生义。二显其差别。三明断位。唯藉内种起。与分别缘别　恒身俱者。解其俱义　而言转者。解其生义。余文易知</p>
<p>论。此复二种至执为实我</p>
<p>述曰。上总释俱生。下别解差别　常相续者。显恒起义　在第七者。显执所依　缘第八者。显所缘境　起自心相者。显缘第八不亲著也　执为实我者。不称境知故执生也。未得无漏。第七识中我执恒起。名常相续。缘恒具故。非如第六意识中执。何故相续唯在第七。略有二义。一缘少故。谓眼．耳．鼻等。意．八．七识。或九．八．七．五．四．三缘少故。若加等无间。及俱有增上即更增之。所藉缘少故。第七恒续我执非余。如第七卷缘多少说。二由行相深。及相续故。第八续而不深。第六深而不续。五识不深不续。第七具有。故唯第七非余。此第七识本质。即以第八为境。由似一常。似实我相。故缘第八七我恒行。影像相中亦无实我。唯似第八。是第七识自心之相。若从见说名染无记。若从本说名净无记。以许染净故杂种所生。执此自心所变之相以为常一。不称境故名为执也　不称本质名为执者。五识亦应名为有执。此约影像。依他为相。若约所执。当情显现亦名为相。缘第八者。即是本质。下准此知相亦有二</p>
<p>论。二有间断至执为实我</p>
<p>述曰。在第六识。显执所在。第六行相深远亦复间断。第七深而不断。五识断而不深。第八不深不断。故此我执唯六识中</p>
<p>五取蕴者。彰此俱生我见之境不缘无漏　萨婆多中一切烦恼皆名为取。蕴从取生。或能生取。故名取蕴　今者大乘如对法说。欲贪名取。唯贪为体。染希五蕴。蕴能生取。蕴从取生。蕴立取名。缘蕴总别显执行相。总缘五蕴为我名总。别缘五蕴为我名别。非二十句等别我见也。二十句见唯分别故。第七识中唯缘别识蕴。行相常定我见一类。不可论其此总此别。故与此殊。第七唯托第八为相。举其本质言起自心相。此中所言五取蕴相或总或别者。是第六本质。起自心相者。是影像相。显缘不著妄生我解</p>
<p>又第六本质。非定一法故不别言。其实亦有非无本质。是俱生故。故此所言五取蕴等皆起影像</p>
<p>论。此二我执至方能除灭</p>
<p>述曰。第三文也。显执细微断之所在。无始串习体相微隐。故十地云。远随现行故。不作意缘故　是俱生义。故名为细。一非世道伏。二非初道断。初道断者即见道断。三非地未满修道能断。要第九胜道方断故言难断。初简修道不相应惑。第二简见道一切。第三显自行相细。胜道方除故唯修断。一识分别。第六数断非第七。二乘分别。第六识者二乘数断。非菩萨于六识中。三习分别。若菩萨数断习非种子。若二乘种数断非习。不数断者道数数修。若数断者断道俱数。于二乘中渐次行者。故唯修断。若顿悟者亦通见断。先世间道伴已伏故。菩萨不然。不障地故。无超越故。然初二果不能断之。有覆无记第九品故。断有二种。一断种。二伏灭。今论断种。第六识中。二乘入圣道暂伏灭。要离自地欲尽方断。于金刚心方究竟尽。菩萨初地暂能伏灭。四地永不行。金刚心位方究竟尽。第七识中。二乘入无漏心方暂伏灭。金刚心方断尽。菩萨七地已前入无漏心能伏。八地以上方永不行。金刚心方断顿尽。故言数数修道方能除断　又总而论六．七。道数数修。断有数数．不数数义。二乘断彼第六识执种子。非习能数数断。菩萨数数断其粗重名数数断。其种子等道数数修。非断数数。以十地中皆不断故。第七识执要金刚心方能顿断。三乘修道道数数修方能除灭。非数数断　此中二执行微名细。何故三心初断名细　若言品类粗细。初断为粗。难易粗细。先断名细。此中言品类。修道下品名细。三心约难易故。初断名细。亦不相违。以界第九品断名细。品类细故。有难断不名细。即三心中第二三品。有名细非难断。即三心中初．中品等。有名细亦难断。如九品中下下品等。此中所说二我执故。三心约难易以分粗细。九品约行相。以分粗细理不相违。此显所断以作二解又能治所治以分粗细。九品中从所治行相名细。三品中从能治行相名细。亦不相违。唯言生空断者。一通三乘。二以行相而说。其实菩萨亦法空断。胜生空者。简异有漏。及游观生空心。断彼不能故。此说无间非解脱道</p>
<p>论。分别我执至故名分别</p>
<p>述曰。此释分别。文亦有三。内缘必藉。兼藉外缘。故于外缘说于亦字　非与身俱以来。显异俱生　要待以下。显分别义　言分别者。谓邪教分别。及邪思分别。一分别言通二处也　自下别解分别之执。余文可知</p>
<p>论。唯在第六意识中有</p>
<p>述曰。显执所在。间断粗猛故有此执。余识浅细。及相续故。不能横计起邪分别。邪分别者必有间断。及粗猛故。以第八识浅而不间。五间而又浅。七二俱无故唯在六</p>
<p>论。此亦二种至执为实我</p>
<p>述曰。第一即是即蕴计我。二十句等。自心相等如前二解</p>
<p>论。二缘邪教至执为实我</p>
<p>述曰。离蕴计我。余义如前。心所变相众同分摄。随其所应依何法变。或以名教而为本质起自心相。二重如前。不说二境总别之相如枢要说</p>
<p>论。此二我执至即能除灭</p>
<p>述曰。显执相粗断之所在。违见道故道生便灭。相见道中不断之故。故论言初　又真见中有无间．解脱。无间道断。异解脱名初。此依种子　又解脱道能断粗重亦名为初。此约一心　若三心者。准法执说。虽有三品断。望俱生者总名为粗。行相猛名为粗。初圣道除名为易断。此依二乘．及行相说言生空断。菩萨亦通以法空断</p>
<p>论。如是所说至或有或无</p>
<p>述曰。此下第二总释二执。合说本质之有无也。于中有二。初解所依有无。后然诸蕴相下。解蕴我有无合有三解。一七．六有无。二修．见有无。三即．离有无。随义应说。从粗至细展转推故。即是他人及于己身以为本质。并是此摄。能缘缘不著。皆名心外故。第七计我心外唯有。第六计我心外之蕴。或是于无。如吠世等。我无所依蕴故说为无。俱生定有。分别或无。即蕴计我本质是有。离蕴计我本质是无</p>
<p>论。自心内蕴一切皆有</p>
<p>述曰。亲所缘也。不问即．离计为我者。影像必有故无少法能取少法。唯有自心还取自心故皆缘蕴。此上总辨我所依也</p>
<p>论。是故我执至妄执为我</p>
<p>述曰。结成前义。影像相分必是蕴故。缘此为我。义显大乘亲缘。于无心不生也。成所缘缘必有法故</p>
<p>论。然诸蕴相至决定非有</p>
<p>述曰。自下第二解内心相对我有无。内相依他缘生故有。外境横计故定是无</p>
<p>论。故契经至说五取蕴起</p>
<p>述曰。恐义无由故。引经证内心相有　言沙门者。息恶之义　婆罗门者。净行种也。四姓之中一姓　等余三姓。或等所余若天若魔若梵等也。此等总是能起计人　所有我见。是能执惠　五取蕴起。所计境也。余文易解</p>
<p>论。实我若无至恩怨等事</p>
<p>述曰。自下第五假设外征释诸妨难。若三段科第三文也。此中难云。若无实我谁能记忆曾所更事。亦能了知一切境界。诵持经书。温习文史。恩济于彼。怨害于此。贪爱是财嗔怒个物。种种事业。犊子部我亦能记忆。与外合问。应立量云。一切有情。应无忆识等事。以无我故。如太虚空　下辨外救有三问答。初文有五。文相可知。答中论主初皆却质</p>
<p>论。所执实我至是事非有</p>
<p>述曰。且如冥性未变为大等时。我未受用境。后大等生我方受用。前无是事无受境用。后有是事有受境用。若是常者破之。量云。汝之实我。后起受用时亦应不起用。以前与后体无别故。犹如前时。即难我体有变易也</p>
<p>论。前应如后至体无别故</p>
<p>述曰。此中叙计准前可知　量云。汝之实我。前无受用事时应有受用事。即后体故。如后位时。以后与前体无别故者。通前及后二难之因　次外人救</p>
<p>论。若谓我用至理亦不然</p>
<p>述曰。此牒计非次显非理</p>
<p>论。用不离体至应非常故</p>
<p>述曰。此中二难。体用相例。量云。用应常有。许不离体故。如体。体应非常有。许不离用故。如用。外人计体不离于用故为此因</p>
<p>论。然诸有情至非于我宗</p>
<p>述曰。由第八识与一切法更互为缘宿熏习力。有忆识等事故无失也　更互为因等。能所摄藏也。义显前作已熏种本识中。后从本识生诸识等起忆念等。下广当辨</p>
<p>论。若无实我至谁受果耶</p>
<p>述曰。此第二段。文有其三。叙外人难。若无实我无实作．受。既无作．受法体应空。应立量云。一切有情。应无作．受以无我故。如龟毛等</p>
<p>次论主质</p>
<p>论。所执实我至应是无常</p>
<p>述曰。此有二量。我既常有谁能作．受。言变易者。是体改转无常之义。量云。汝我。应不能作业受果。许无变易故。许体常故。如虚空等。诸执我常皆无变易。今设遮计亦得。若用转变令体无常亦得。若用有变易。汝所执我应体无常。许用变易故。如色声等　若破僧佉。令体亦转变。或随卷舒名为变易故应无常。或是设遮</p>
<p>论。然诸有情至于理无违</p>
<p>述曰。此叙正义。文易可知　心心所法因缘力等者。谓由七识熏习种子因缘力故。阿赖耶识生于诸趣相续无断。六识造业。此并第八亦能受果。于理无违　又心心所。即第八识。自许种子因缘力故。其现行识相续无断。即此六识有时造业。并与第八亦能受果。于理无违。又八识等心．心所法。各自种子因缘力故。诸趣五蕴相续无断。即此假者。六识作业。六．八受果。于理无违。除第七识</p>
<p>外人又难</p>
<p>论。我若实无至求趣涅槃</p>
<p>述曰。第三段。文有其四。外人难。若有我者可有厌舍。我既实无。谁生生死及得涅槃。既无此事便为大失。无厌舍故。此中二问。应立量云。一切有情。应无生死亦不求涅槃。以无我故。如虚空等</p>
<p>论。所执实我至常为自害</p>
<p>述曰。论主质云。我性既常。何能生死。量云。汝我。不能轮回生死。计无生灭故。如虚空等　既非苦恼。应不能厌苦乐求涅槃。以是常故。如空无为。既执我常复沉生死求趣涅槃。故彼所言常为自害。总结彼非</p>
<p>论。然有情类至求趣涅槃</p>
<p>述曰。叙正义也。然有似我唯蕴所摄和合假者。身心相续诸生不断。起烦恼已复生诸趣。深厌此苦便求涅槃。故无实我</p>
<p>论。由此故知至妄执为我</p>
<p>述曰。总结前非述正义也。其文易解</p>
<p>就破外计文总有四。其第三段别问答中。上来第一已破我讫。自下第二次破执法。于中有二。初破计。后解执　或有三。初总问答。次广别破。后解法执　或分为四。第一总问答。第二别问答破。第三合破小乘．外道。第四解彼二执　或分为五。初外道．小乘略共为问。征法非有。第二略答法体是无。第三外道．小乘别问别破所取非有。第四合破小乘．外道所能取无。第五解彼法执分别俱生伏断位次</p>
<p>论。如何识外至不可得耶</p>
<p>述曰。此即第一外道．小乘略共为问。征法非有。前所计我识内识外皆体是无。但应总问云何实我不可得耶。今者彼法识内可有。有似法故。但识外无。为简他宗计识外有故今问曰。如何识外实有诸法不可得耶</p>
<p>论。外道余乘至理非有故</p>
<p>述曰。此即第二略答彼问。法体无也。亦答识外不答识中</p>
<p>论。外道所执云何非有</p>
<p>述曰。为五段中。自下第三外道．小乘别问别破所取非有。于中有二。初是外道别问别破。第二小乘别问别破。就初外道别问破中。初问次破。此即问也</p>
<p>论。且数论者至二十三法</p>
<p>述曰。自下破也。于中有二。初别破一十三种大外道计。第二总束九十五种为四句破。于初别破十三计中合为六破。至下当知。此即第一破数论也。文势有三。初叙计。次破执。后结非。其间子细至文方科　谓有外道名劫比罗。古云迦毗罗讹也。此云黄赤。鬓发面色并黄赤故。今西方贵波罗门种。皆黄赤色也。时世号为黄赤色仙人。其后弟子之中上首。如十八部中部主者名伐里沙。此翻为雨。雨时生故即以为名。其雨徒党名雨众外道　梵云僧佉。此翻为数。即智惠数。数度诸法根本立名从数起论。名为数论。论能生数亦名数论。其造数论及学数论名数论者。此师所造金七十论。谓有外道入金耳国。以铁鍱腹。顶戴火盆。击王论鼓求僧论议。因诤世界初有后无。谤僧不如外道。遂造七十行颂申数论宗。王意朋彼以金赐之。外道欲彰己令誉。遂以所造名金七十论。彼论长行天亲菩萨之所造也。下第四卷更当广述。依金七十论立二十五谛。总略为三。次中为四。广为二十五。彼论云略为三者。谓变易。自性．我知。变易者。谓中间二十三谛。自性所作名为变易　自性者冥性也。今名自性。古名冥性今亦名胜性未生大等但住自分名为自性。若生大等便名胜性用增胜故　我知者神我也　中为四者。一本而非变易。谓即自性能生大等故名为本。不从他生故非变易。二变易而非本。一说谓十六谛。即十一根。及五大。总十六谛。又说但十一根。唯从他生名为变易。不能生他是故非本。三亦本亦变易。一说谓七谛。即大．我慢．及五唯量。又说并五大合十二法。谓从他生复生他故。四非本非变易。谓神我　谛广为二十五谛者。一自性。二大。三我慢。四五唯。五五大．六五知根。七五作业根．八心平等根．九我知者。于此九位开为二十五谛　问自性云何能与诸法为生因也</p>
<p>答三德合故能生诸谛。三德者。梵云萨埵此云有情。亦言勇健。今取勇义。梵云剌阇此名为微。牛毛尘等皆名剌阇。亦名尘坌。今取尘义。梵云答摩此名为闇。钝闇之闇。三德应名勇．尘．闇也。若傍义翻。旧名染．粗．黑。今云黄．赤．黑。旧名喜．忧．闇。今名贪嗔痴。旧名乐．苦．痴。今言乐．苦．舍　外人问曰。此我知者作受者耶。答是受者。三德作故。问既非作者用我何为。答曰为领义故。义之言境。证于境也。我是知者。余不能知。又从冥性既转变已我受用故。次第生者。自性本有无为常住。唯能生他非从他生。由我起思受用境界。从自性先生大。大者增长之义。自性相增故名为大。或名觉。亦名想。名遍满。名智。名惠。从大生我执我执者自性起用观察于我。知我须境故名我执。初亦名转异。亦名脂腻。有说我慢生五大．五唯十法。五大者谓地．水．火．风．空。别有一物名之为空。非空无为。空界色等。五唯者谓声．触．色．味．香。有说慢但生五唯。五唯生五大。五大生十一根。为我受用先作五唯。量者定义。唯定用此成大．根等。若约此说。色成于火大。火大成眼根。眼不见火而见于色。声成于空。空成于耳。耳不闻空而闻于声。香成于地。地成于鼻。鼻不闻地而闻于香。味成于水。水成于舌。舌不得水而尝于味。触成于风。风成于身。身不得风而得于触。此中所说约别成义。有说五唯总成五大。五大总成五根者也。五作业根．心平等根亦皆总成。为用五唯须十一根。十一根不能自有。藉五大成。佛法所造是彼能造。故十一法变易非本。顺此后解。即今西方犹有二诤　次生十一根。初生五知根。五知根者。谓眼．耳．鼻．舌．皮。次生五作业根。五作业根者。一语具．二手．三足．四小便处．五大便处。此中语具。谓语所须口舌等是。此中手足。即分皮根少分为之。前取总皮。今取支故。又此男女大遗根等。有别作用故别立也。次生心根。金七十论分别为体。有说。此是肉心为体。神我以思为体。故因明说执我是思。三德是生死因。由所转变扰乱我故不得解脱。知二十三谛转变无常生厌修道。自性隐迹不生诸谛。我便解脱。今破彼法显三德体非是能成。二十三谛非是所成。不破彼我前已破故。故言三德所成二十三法</p>
<p>论。然大等法至现量所得</p>
<p>述曰。二十三谛由萨埵等三事和合以成自体。皆是实有。无灭坏法。但是转变。称为无常。初从自性转变而生。后变坏时还归自性。但是隐显。非后无体灭名无常。体皆自性。更无别体。是实非假。此等皆是现量所得。我所受用。此显二义。一实。二现量得</p>
<p>论。彼执非理</p>
<p>述曰。自下破也。破中有三。初总非。次返问。后别破。此总非也</p>
<p>论。所以者何</p>
<p>述曰。此返问也</p>
<p>论。大等诸法至应假非实</p>
<p>述曰。自下别破破中有三。初总破所成二十三谛。第二萨埵等三下。别破本事三法能成。第三又三是别下。合破能所成二十四谛。初破有三。此即初也　大等者等中间二十二法。第一量云。大等诸法。应假非实。因云。许多事成故。喻云。如军林等　然彼宗中许军林等是假非实以多法成不同瓶等。瓶等虽亦多法所成。能成多法皆不相离。如大等谛。故皆实有。军林相离多法而成。故假非实。然体非是灭坏无常。分析之时还归自性。即是彼许世间有假。故得为喻。然彼所计大等诸法。一一皆依三德所成。三事和合能成大等。此言所成不言所生。不违彼宗。然余处中假说言生者。成生之生。非生起生。此生起生后有灭故。故大等因言多事成。若言三德所成为因。无同喻过。今但总言多事成故。因无过也　若尔五唯自宗亦说为多事成。岂不违宗　若据三假等说。相续假中所收。故无违教。亦非多事所共成故。以皆生故</p>
<p>又彼宗计大等诸法多事所成。是现量得。以得色等时亦得于大等。军等多事成。然非现量得</p>
<p>论。如何可说现量得耶</p>
<p>述曰。难非现量得大等法。第二量云。汝之大等。亦非现量所得。多事成故。或是假故。如军林等。前已破假。故得为因　若尔即有一分违自宗失。此许五大中四大并五唯量。皆多事成。现量所得　此亦不然。彼执是常。宗言汝执故无过失。又文中少。应改前宗。云大等非实有境之现量所得。即简自宗四大五唯非实有境现量所得。彼宗军林等。亦非实有境现量所得故。故得为喻。彼宗现量。即五知根。心平等根。然非彼宗军林等物是实有境现量所得故。今但遮实有现量之所得故。真如离言故无有失</p>
<p>论。又大等法至非三合成</p>
<p>述曰。第三总破二十三谛。量云。大等二十三谛。应非三事合成。许实有故。如本自性。此中论文。宗有前后。因不简略。准前应知。文言略故</p>
<p>上来三量总破所成二十三谛。此下第二总破本事能成自性</p>
<p>论。萨埵等三至亦三合成</p>
<p>述曰。于中文有其八。量有其十。此中量云。萨埵等三。应三合成。许即大等故。犹如大等。彼宗大等即是萨埵等三。萨埵等三即是大等。萨埵等三是本法故。不从他成。大等不尔。故以三德例从大等多法而成</p>
<p>自下第二</p>
<p>论。转变非常为例亦尔</p>
<p>述曰。又破自性。由此三事即大等故。应如大等转变非常。故立量云。萨埵等三法。应转变无常。即大等故。如大等法。恐有能别不极成过。及无同喻过。故以转变之言简也</p>
<p>论。又三本事至能体一故</p>
<p>述曰。自下第三以体例功能。量云。萨埵等三事体。应各有多。即是功能故。如彼功能功能多者。一一上有多功能故。即生大等诸功能也。体唯各一。例能亦多。以能为量亦尔。就彼所执故以为喻</p>
<p>论。三体既遍至体无别故</p>
<p>述曰。自下第四第五以体一分例余一分。量云。萨埵等三。一分转变成法之时余之一分亦应转变。此体即是彼萨埵等体无别故。或云。许体遍一切故。如一分转变者　此二比量。一体无别因。二遍一切因。若许一分变余一分亦变。即此三事无不变时。便违宗失。彼计此处变为山水。彼处即不变。自性之体仍遍一切故</p>
<p>自下第六彼计三种体相各别。仍说和合共成一相。以彼三体例成一相</p>
<p>论。许此三事至共成一相</p>
<p>述曰。此中遮总合成一相。彼宗自许三体相别故。立量云。三事和合所成之相。亦应有三。许即三体故。如体</p>
<p>论。不应合时至体无别故</p>
<p>述曰。第七比量也。汝言此三事和合共成一相之时。应不能成一。三体各别故。或前与后体无别故。如不合时　相实有三变合成一。彼计三事有不和合。即是未成大等法时。故得为喻　返为量云。汝之三事未成大等时。应亦能成大等。前与后体无差别故。如后成时</p>
<p>第八彼言三体有异其相是一。即救前难故为此计</p>
<p>论。若谓三事至体相是一</p>
<p>述曰。此违自宗。体即相故。以体与相同异。量云。汝本三事。体应无别。说体与相无差别故。如所成相　或相。应三别。与体无别故。如三本体。以许相一而事有三。故违自宗。自宗三体即是相故。不应三一。由违自宗故为一难</p>
<p>自下第九．第十量云</p>
<p>论。体应如相至三合成一</p>
<p>述曰。此乃体用更互相即难量有二。文有两宗。因云体即相故。相即体故。更互为喻其理可知</p>
<p>第三合难二十四谛。唯除我体。前已破故。于中文有其五。第一难其总别</p>
<p>论。又三是别至应非一三</p>
<p>述曰。又三是别。各别体故。大等是总。是一法故。非谓三成其大遂异。此即乘前一相为难。三事和合成一大等。大等名总。虽总别不同。而性定是一。如金转为环。非离环外别有金故。以本三事从大等难。量云。汝许别三事。应是一非三。因云。性即总故。如总大等。以总大等从三难云。大等总法。应是三非一。因云。体即别三故。如三别性。此中论文更互相非。谓总非一。别非是三。彼若转计言谁言所成大等诸法各是一耶。三合成故非是一相。其中诸相实各各别。合故似一</p>
<p>论。此三变时至是一色等</p>
<p>述曰。第二破转计非成一相　此三变时者。谓三事转变成大等时　若不和合成一相者。意说三体各变一相。即大等法体亦有三非一相故　此上牒计。下正申难。应如未变三事本体。即应见三。如何见一。量云。三事和合所成之相。应见三别。许有三故。如见三相体未变时又若不和合但成一相。相中有三者。何故现见是一色等。世间现见色唯是一。而言但由三法成故色等三别者。即违现量及世间过。量云。色等诸法应各见三。体有三故。如汝三事</p>
<p>此难三体成三相义。次下更难成一相义。前第一翻难相应三。或应非一。虽似同此难。此难若成一相失本三相及与本体。故与前失体性各别</p>
<p>论。若三和合至体亦应随失</p>
<p>述曰。此第三破三事和合共成一相。一相即大等。量云。汝根本三相共成一相时。根本三相应无三相。即一相故。犹如一相。相既失本。体亦应然。相体一故。量云。成相之时根本三体。应无有三。以相即体故。如所成相</p>
<p>论。不可说三至如何见一</p>
<p>述曰。此第四文。由彼复计根本三事各有二相。一总。二别。成相之时所成大等但见总一。根本三事即见三别。今破于此。第一量云。大等总法。应非是总。即三体故。如三别相。以别从总为难亦尔　又征。三事所有总相。若不是一亦应见三。相即体故。如三事体　体应见一。即总相故。犹如总相　三事总相。若有三种不应见一。有三种故。如本三事　三事别相。不应见三。即三相故。如大等相</p>
<p>自下第五彼复计言。三事之上各有三相。谓初萨埵有一自相。及剌阇．答摩二事之相。余之二法展转相望各有三相。相杂共成大等诸法。九相难了遂见一相。其实于中各有三相相杂而住</p>
<p>论。若谓三体至故见一者</p>
<p>述曰。此牒彼执</p>
<p>论。既有三相宁见为一</p>
<p>述曰。下有五难。第一既云各有三相。还应见三。如何见一。大等法中应见三相。相即体故。犹如三体　大等诸相或应见九。即本相故。如三体上所有九相。各三相故不应见一。如前见色。此中一一更互为量准为之也</p>
<p>论。复如何知三事有异</p>
<p>述曰。第二比量。又此三中各有三相共成大等。如何知三事各有异也。三事比量各有一种。且为一量云。汝萨埵。剌阇二法。应非萨埵．剌阇。具三相故。如答摩　或应此二。即是答摩。有三相故。如答摩。既尔如何知三事别</p>
<p>论。若彼一一至待三和合</p>
<p>述曰。自下第三更难三德一一应然。谓此三事一应能成诸法大等。何假须三。具三相故。如三事合。量云。萨埵一法。应成大等。具三相故。如答摩等合时。若言缘阙一不成者。何所阙少而待三耶</p>
<p>若言要由三三相合能成大等。故一本事不能成大等</p>
<p>论。体亦应各三以体即相故</p>
<p>述曰。此下第四量云。又彼一一。应有三体。体即相故。犹如本相。一一为量。或总为量</p>
<p>自下第五总难大等应无差别</p>
<p>论。又大等法至应无差别</p>
<p>述曰。量云。除大谛外余慢等法。应与大无别。三合成故。如大。以大望慢等无别既尔。以慢望大等无别亦然。二十三法展转合有二十三量</p>
<p>汝若说言皆无别者</p>
<p>论。是则因果至皆不得成</p>
<p>述曰。总结违宗。是则大为因。慢为果。五唯量．五大．十一根无差别故。皆不成也</p>
<p>论。若尔一根至一切根所得</p>
<p>述曰。此显无别不成所由。违现量过。即无差别。一根应得一切境。或应一境一切根所得。无差别故。以互为喻宗亦复尔。此有二量。且以一根望非所得一切境界。应亦得之。以体无别故。如自所对境。境望于根亦有是责。然佛性论亦有此难</p>
<p>论。世间现见至便为大失</p>
<p>述曰。前违现量。此违世间</p>
<p>论。故彼所执至计度为有</p>
<p>述曰。总结彼非。如文可解。第三文也。此中数论。及与胜论。各有十八部异执竞兴。如别抄记</p>
<p>自下第二破胜论义。成劫之末人寿无量外道出世。名嗢露迦。此云鸺鹠。昼避色声匿迹山薮。夜绝视听方行乞食。时人谓似鸺鹠因以名也。谓即獯猴之异名焉。旧云优娄佉讹也。或名羯拏仆。羯拏云米济。仆翻为食。先为夜游惊他稚妇。遂收场碾糠秕之中米济食之。故以名也。时人号曰食米济仙人。旧云蹇尼陀讹也　亦云吠世史迦。此翻为胜。造六句论。诸论罕匹故云胜也。或胜人所造故名胜论。旧云卫世师。或云鞞世师。皆讹略也。胜论之师造胜论者名胜论师。多年修道遂获五通。谓证菩提便欣入灭。但嗟所悟未有传人。愍世有情痴无惠目。乃观七德授法令传。一生中国。二父母俱是婆罗门姓。三有般涅槃性。四身相具足。五聪明辨捷。六性．行柔和。七有大悲心。经无量时无具七者。后住多劫。婆罗痆斯国有婆罗门。名摩纳缚迦。此云儒童。其儒童子名般遮尸弃。此言五顶。顶发五旋。头有五角。其人七德虽具。根熟稍迟。既染妻孥卒难化导。经无量岁伺其根熟。后三千岁因入戏园。与其妻室竞花相忿。鸺鹠因此乘通化之。五顶不从。仙人且返。又三千岁化又不得。更三千年两竞尤甚。相厌既切。仰念空仙。仙人应时神力化引。腾虚迎往所住山中。徐说所悟六句义法。一实。二德．三业．四有．五同异．六和合。此依百论。及此本破。唯有六句义法　后其苗裔名为惠月。立十句义。于中略以三门分别。一列总别名。二出体性。三诸门辨释。列总名者。一实．二德．三业．四同．五异．六和合．七有能．八无能．九俱分．十无说　列别名者。实有九种。一地．二水．三火．四风．五空．六时．七方．八我．九意。德有二十四种。一色．二味．三香．四触．五数．六量．七别性．八合．九离．十彼性．十一此性．十二觉．十三乐．十四苦．十五欲．十六嗔．十七勤勇．十八重性．十九液性．二十闰．二十一行．二十二法．二十三非法．二十四声。业有五种。一取．二舍．三屈．四申．五行。同体是。一实．德．业三同一有故。异体许多。依九实故。而数不定。或总实异。或别实异。九实一一有细分故。和合是一。有能．无能体许有多。实．德．业三得果之时。或共不共故。俱分亦多。实．德．业三各别性故。无说有五。一未生无．二已灭无三更互无．四不会无．五毕竟无　第二出其体性。九实体者。若有色．味．香．触名地。以德显地也。若有色．味．触．及液．润名水。若有色．触名火。若有触名风。唯有声名空。别有空大。非空无为。亦非空界色。若是彼此．俱不俱．迟速。能诠之因。及此能缘之因名时。若是东南等能诠之因。及能缘因名方。若是觉．乐．苦等九德。和合因缘能起智相名我。若是觉．乐．苦等九德。不和合因缘能起智相名意　此中以德显其实体　诸德体者　眼所取一依名色　舌所取一依名味。鼻所取一依名香　皮所取一依名触　一实非一实诠缘之因名数。非一实者。二以上数　量有五种　一微性。唯二微果上有。如萨婆多轻不可称。若可称者但重相形。非是轻也。此微性亦尔。唯最微名微。下短性亦尔　二大性。三微果等以上方有　三短性。唯二微果上有　四长性。三微果等以上方有　五圆性有二种。一极微。谓不和合父母真实极微上有。二极大。空．时．方．我四实上有。以此四体遍周圆故　一非一实等差别诠缘因。名别性　二先不至物今至时名合。此意但取初合名合。此别有三。一随一业生。以手打鼓。手有动作所生之合。业是动作也。二俱业生。两手相合皆动作故。三三合生。如芽等生无有动作。与空等实合时所生之合也　先二至物不至时名离。此亦有三。初二翻合如前可解。三是离生。先造实果由有他缘来离别之果实便坏与空等离。所生之离名为离生　依一二等数时方等实。远觉所待名为彼性。此物是一彼物是二等故属于数。此时彼时故属于时。此方彼方故属方等　此性翻彼应知其相　觉有二种。一现。二比。谓至实色等根等合时。有了相生名为现量　此宗意说。眼根舒光至于色境方始取之。如灯照物。声．香．味．触四境来至于根方始取之。故远见打钟久方闻声。声来入耳方可闻也。根与至境邻合之时。有了相生。此了相者是现量体</p>
<p>比有二种。一见同故比。见不相违法。而比于宗果。如见烟时比有火等。二不见同故比。见相违法而比宗果。如见雹时比禾稼损。见禾稼损比有风雹　适悦名乐　逼恼名苦　希求色等名欲　损害色等名嗔　欲作事时先生策励。此名勤勇。发动势是也　坠堕之因名为重性　地．水．火三流注之因名为液性　地等摄因名润　行有二种。一念因。二作因。现比智行所生数习差别名念因。即智种子。[矛*(替-曰+貝)]掷等业所生势用名作因。行是势用。十句多说作因名势用。念因名行　法有二种。一能转。谓得可爱身因。即得生死胜身之因。二能还。谓离染缘正智喜因。即出世间之因。正智正因也　能得生死不可爱身。苦邪智因名为非法　耳所取一依名声　五业体者。若于上下虚空等处。极微等先合后离之因名为取业　舍业翻此　远处先离近处今合之因名屈　申业翻此　有质碍实先合后离之因名行业　同句体者。谓实．德．业体性非无。能诠能缘之因名同。此体即是旧大有性。诸法同有故名为同。俱舍论云总同句义也　异句体者。常于实转。是遮德等心．心所因。是表实性心．心所因。但于实转。异实之物。实由有此异于德等。故名为异　和合体者。能令实等不相离而相属。此能诠缘因名和合　有能体者。实．德．业三或时共一。或时各别。造各自果。因定所须。因若无此者。应不能造果　无能体者。实．德．业三或时共一。或时各别。不造余果。决定所须。因若无此者。一法应能造一切果。因由有此唯造自果。不造余果　俱分体者。即实．德．业三种体性。此三之上总俱分性。地等色等别俱分性。互于彼不转。一切根所取。当旧所说同异性也。亦同亦异。故名俱分　无说体者。初未生无。以实．德．业因缘不会而未得生之无为体。二已灭无。以实．德．业或因势尽。或违缘生虽生。而坏之无为体。三更互无。以实．德等彼此互无为其体性。四不会无。以大有性及实．德等。随于是处不和不合。如彼处人不于此合无为体性。五毕竟无。以无因故。三时不生无为体性。此五既无体不可说名无说也</p>
<p>自下第三诸门辨释。于中有五。一十句相望一多分别。大同．和合二唯一物。德．业．及异．有能．无能．俱分．无说七唯多物。实句一种亦一亦多。空．时．方．我．意五是一物。地．水．火．风四是多物　第二十句相望常无常分别。大同．及异．和合．有能．无能．俱分六句是常。非所作故。业唯无常。说是能作．所作事故。实．德．无说亦常无常。九种实中五是常。四分别。地．水．火．风非所作者常。父母极微非所作故。所作者无常。子微以去皆无常故。余五是常。二十四德中觉．乐．苦．欲．嗔．勤勇．法．非法．行．离．彼性．此性．声．香十四德是无常。其香唯地上有。设是极微上有亦是无常。如下引文。故十四德唯无常也。余十或常。或无常。色．味．香．触若地所有唯是无常。因门中言。火合为因。若地所有色．味．香．触等。同类为因。从前同类为因生故。由此准知。香唯无常。唯地有故。液性地．火所有一切是无常。数中二性等数。别性中二别性等。量中大性．微性．短性．长性唯是无常。圆性定唯是常。并余色．味．触．一数．一别性．液性．润．重性．及合。随所依实若常无常此等亦尔。总有十法通常无常。五无说中。三常一无常。一亦常亦无常。初未生无一向无常。与实．德．业生相违故。此若生时。无便灭故。已灭无．更互无．毕竟无三。唯是常性。不违实等故。不会无有常无常如地等实。觉乐等德。不相应故一向是常。若自许德与自许实虽未相应。当必相应。一向无常。如常无常所作．非所作亦尔。三有质碍．无质碍分别。德．业．和合．有能．无能．俱分．无说七句唯无质碍。实句九中四无质碍。谓空．时．方．我。余五有碍。说意是微如二微果许大而亦有碍。有性及异虽文不说。亦是无碍。合九句无碍也　四现量境非现量境分别。此宗现量德句中觉。故彼论言。觉有二种。一现二比。其业．有性．并俱分。皆现量得。论自说为诸根得故。无说句义。非现量得。论亦自说唯比境故。和合句义。唯识说为非现量得。实句之中地．水．火．风．父母极微。非现量得。子微以上是现量得。下破顺世及胜论中云。极微聚集足成根．境。何用果为。故知耳也。余空．方．时．我．意。亦无文说。今解非现量得。德句之中声唯现境。其觉．乐．苦．欲．嗔．勤勇。是我现境。文不说重今解亦唯现境。重具德中水火德故。总有八德唯是现境。法非法全行少分二德半。唯非现境。此行即是行中念因。非全取行故是半也。色．味．香．触．数．量．别性．合．离．彼性．此性．液性．润．及势用十三德半。并通二种。此中势用即行作因。非全取行故是半也。其异句义。有能．无能。虽无文辨并非现得。异但是差别实因。非如俱分是实性故。有能无能因之所须。亦非现得。总言业．有．俱分三唯现得。异．及和合．有能．无能．无说五非现得。余二通二　五常无常中生果不生果分别。唯识唯难常生果故。虽有六句一向是常。三通常无常。一唯无常。实中四种地．水．火．风父母极微。常能生果。有能是常。亦能生果。是作果时定所须故。余五句全．空．时．方．我．意五实。虽常不能生果。论自诚说。德句准有能中说有得果所须。十通常德亦能生果。随其所应。业虽生果而体无常。非此所说。无说虽亦有常。不能生果。非根本故。此中所辨唯识所须。其余诸门实。由几德名为有德。乃至广说。几是所知。非此所要。略不繁述。如十句说</p>
<p>论。胜论所执至现量所得</p>
<p>述曰。破中有三。第一叙宗。第二正破。第三结非。此即初也。今叙有二。一叙是实有。二叙现量得。若叙实有破其六句。六句皆实。今言多者显非一法。三法以上皆名多故。若破十句九句实有。第十是无。多分实有故实言多。现量得中若破六句。准下论文五现量得。说实等五现量所得。唯言和合非现量得。故说多言。若破十句总句而言。异．及和合．有能．无能．无说非现量得。余五现得。然多实有中。五现得四非现得。故言多是现量所得。即一多言通实现得。然说六句既是本计。故百论等不破十句。此论亦尔。然兼破十句。于理亦无违</p>
<p>论。彼执非理</p>
<p>述曰。自下第二正破他非。于中有三。初且总非。次外返问。三为别破。此即初也</p>
<p>论。所以者何</p>
<p>述曰。外返问也</p>
<p>论。诸句义中至如所生果</p>
<p>述曰。此别破也。于中有五。一总破诸句。二别破实．德。三又总破诸句。四者别破大有等三。五者总结破诸句义　或分为三。初总破诸句。二别破有等。三结破诸句。初中有三。一总破。二破实．德。三复合破　若准五段科。初中有二破。一破常诸句。二破无常诸句。破常中有二。一难生果。二难不生。此即初也。体是常住能生果者。父母地．水．火．风。及德中十种通常者。并有能句常能生果。破此量云。此等亦应体是无常。许能生果故。如所生果　子微已去皆能生果。体无常故。又宗如前。许有生果之作用故。如所生果</p>
<p>或总相言。诸句义中能生果常者应是无常。有作用故。如所生果</p>
<p>论。若不生果至如兔角等</p>
<p>述曰。此难不生果诸常住者。谓大有．同异．和合．无能．俱分五全是常。空等五实常者。皆不能生果。除无说句。以为喻故。又体是无非所破故。今以唯识难之。不可以无作用难。真如虚空为不定过。无作用故。量云。此等实常不生果者。应非离识实有自性。许是常住不生果故。如兔角等　彼宗毕竟无是常住故。以为同喻。因不言常有不定失　或余句无常者虽不生果。大乘不许有实体故。设许有体亦非离识故无不定。然彼觉等既不离识。应犯相符。今言常住即除觉等。觉等摄在异喻中故。又不言常除觉等。以为同品亦得。文中宗等准理应知。又兔角等亦非离识。彼此共成。真如空等亦不离识。无不定过</p>
<p>论。诸无常者至非实有性</p>
<p>述曰。下破诸句体无常者。于中二破。一难有质碍者。二难无质碍者。此难有质。实句中五地．水．火．风．意皆有碍。意全四本父母极微是常。非此中破。今破四子微等。此中二量。一云汝此四种无常有碍者。应可分折。有方分故。如军林等　唯得有质碍为宗。简别他句无碍无常者无方分故。彼许军林体有方分然可分折多虚疏法成军林故。子实等不然。以体实有坚密一处不可折故。军谓四军。林谓竹树等。二云此等诸法。应非实有。有方分故。如军林等。父母极微有圆量德合故无方分。其子微等上有方分。意虽有碍量如子微。然无方分。体是常住非此所破。无不定失　又以可分折故为因难非实有。为第三量。已破之宗得成因故　然以理观唯此非实一句为宗。方分可折是二别因。彼宗理许可分折。故如斧等断成多分故。便．应二字文便故来。非则宗法　或有质碍为因亦得</p>
<p>论。若无质碍至有实自性</p>
<p>述曰。此难无碍量。后之九句全是无碍。实句之中空．时．方．我四是无碍。今破无常无质碍者。即德句十四全．十少分．及五业全。除无说句中一全．一少分。谓未生无全．不会无少分。非离识故。今破彼云。汝宗此等无常无碍法。除觉等外应不离心．心所有实自性。无质碍故。如觉．乐等诸心．心所　彼心．心所即德句中觉．乐等摄。无常无碍。故得为喻。然无相符极成之失。简觉等故。彼宗说为非离心等故。彼说。意实是有碍摄。亦非是心。形如芥子。我所须具。非谓心也。设若是心。其喻即有能立不成。无质碍因此不转故。同品亦非定是有性。以非心故。无过失也。然此文略。故无简别</p>
<p>论。又彼所执至如坚湿暖动</p>
<p>述曰。自下第二别破实．德。初总相对以破实．德。后总结非坚．湿等别。此即初也　初中有二。初以德例实。实非实摄。地．水．火．风实句所摄。性是有碍。坚．湿等法是德句中触德所摄。而是无碍。俱身根所得故。今翻覆为量破之。以实地等即德坚等。量云。地．水．火．风。非有质碍实句所摄。身根取故。如坚湿等</p>
<p>此中身根亦得大有．同异。并在喻中。若但言非有碍。不言非是实句所摄。即有违宗失。有碍之言简无碍实句所摄。彼不说为无碍实故　又对无碍坚．湿等故。故举有碍。下德句等无碍等言亦准此释</p>
<p>论。即彼所执至如地水火风</p>
<p>述曰。此以坚等例于地等。如文可知。宗等如次。此暖言等。等取动．触．数．量．别性等十一法。彼说身根得十一德。一触．二数．三量．四别性．五合．六离．七彼性．八此性．九液性．十润．十一势用。即行作因。其地等四皆身根得。皆有触故。色德但在地．水．火三。风中无色。彼以假实地等俱名地等。故眼所见</p>
<p>论。地水火三至准此应责</p>
<p>述曰。即以地等例于青等。眼见为因返覆为量。然不可言地非地摄。违自宗故。应言汝所执地非有质碍实地所摄。非如所执实有自性实句所摄。故不违宗。彼眼亦见十一种德除触取色。为量可知</p>
<p>论。故知无实至实地水火</p>
<p>述曰。此总结非彼地．水等与坚等异。大乘之地即坚等故。会申正义。然不可言色即是地。今只可以彼此相例非实非德地等非见。又言地等非别坚等地等非见。不可说色离地等无。文言虽总意显别也。又应言地等。非眼所见。实句摄故。犹如风等。此中文略。亦非地等。是此意也。彼不说地等耳等三根所取。故于此中但破见．触</p>
<p>此下第三重破实等</p>
<p>论。又彼所执至应是无常</p>
<p>述曰。实句义中有碍常者。即地．水．火．风父母极微及意。彼为碍故。此等五法应是无常。皆有碍故。如粗地等。粗地等法彼自计执为无常故。宗因喻等如文可知</p>
<p>论。诸句义中至如地水火风</p>
<p>述曰。下破诸句无质碍法色根所取者。即德句中色．味．香．触．声五。及数等十种。业．及大有．俱分三。色等性故。皆色根取。此无碍法。应皆有碍。许色根取故。如地等四　此中许言。明大有等我宗不许体性是有。及色根取。彼论说。根有五。鼻根即地。舌根即水。眼根即火。皮根即风。耳根即空　此于诸句何法摄耶　由此正解。即实句空取声之时。于身起作用名空耳根也。且十一德对其自根一一简略皆有一量。若二二合。若三三合。乃至总对诸根说量。其义其多。此中文总无简略故</p>
<p>论。又彼所执至如石女儿</p>
<p>述曰。此十句中除实句外余八句。义皆是非实。然此唯取有体句者。意明唯识。翻返为量。且欲除实破余八句　量云。非实及觉乐等余德等八有体句。应非离识有别自性。汝许除心等非实句摄故。如石女儿　石女儿无法。彼此不许识外有性。除心等言。简觉等者。恐犯一分相符过故。文略不简也　然佛法真如即识性故。亦非离识。无不定过。虚空．择灭等理。非心外然假为喻。就他宗比量。又此中宗应云汝执。为简所别不极成过。又因虽有他随一过。谓实中火等非异德中触。而就他宗为论。故无此过。故因简略。应云汝许非实摄故。明自不许也。即是非实为因。破余八句。一一别除为八比量</p>
<p>次以非有为因破余八句</p>
<p>论。非有实等至如空花等</p>
<p>述曰。不以非德等为因。以非有为因　此中示方隅令知多法一法不离于识。又有等是实等自性。故便举之也。量云。非有性及觉乐等外余实等句。应非离识有别自性。许非有性之所摄故。如空花等。文略不简觉．乐等也。此中简略如前应知。此但除一有八比量。若二二除。若三三除。乃至除八句比量可知。前实等等多体法。今有等等一体法。又应别破九句。然多体法中以实为首。一体法中以有为初。例示余也</p>
<p>次下第四别破有等性</p>
<p>论。彼所执有至如实德等</p>
<p>述曰。于中有三。一破大有。二难同异。三破和合　初中有四。此即初也。彼计实等有法之外。别计有一大有之性能有诸法。法若无此即体非有。如龟毛等。故今破之。彼宗所执大有性者。应离实等八句之外无别自性。汝宗许是非无法故。如实．德等。等取业等。不言八句有不定过。或但言离三句亦得。其异句等非两共成。无不定失。或遮决定相违。说八句胜。非无之因唯彼许于有性上有故。许言简自随一过。实等许非无离实等外无别有。有性许非无。应实等外无别有。难令实外无别有性</p>
<p>又逐令离实等外即非有性</p>
<p>论。若离实等至如毕竟等</p>
<p>述曰。此中总因。若异二异三异四五乃至异八皆得。若异八一一有八比量。其二三等随自计取。量云。若离实等八句之外。应非有性。汝许异实等故。如毕竟无等。等未生无等。彼宗除实以外。德等八句。及龟毛等。皆名异实。且以毕竟无为喻也。又今以八句义为有法。唯但以无为同法喻</p>
<p>更复难令有性之上更应立有性</p>
<p>论。如有非无至有别有性</p>
<p>述曰。如有性非是无法有性无别有性有。实等亦非无如何别有有。立量云。汝有性。应别有有性。许非无故。如实．德等　此中因有不定。同异亦许体非无。不许有有故。彼非极成故无不定　又总取所难之中。此中简过如前应知。已下所有比量简过皆准可知。更不繁指</p>
<p>次更逐令无法之上别有无性</p>
<p>论。若离有法至有别无性</p>
<p>述曰。无性体非有。无上不立无。有法体非无。何须别立有。彼若言有法虽非无。不自有故须有有。亦应无法不自无。无法之外别立无。此责恒齐何方遣难。量云。汝第十句无法之外应别立性。因云。除大有．同异．和合等六句之外有无二法互相违故。如实．德业</p>
<p>因中不言除大有等者。即有不定过。为如实．德等。与无互违故。无法之外更别立性。为如大有等。无法互违故。无法之外不别立性。故今简言除有等六</p>
<p>论。彼既不然至唯妄计度</p>
<p>述曰。总结非之。彼无既更不别立性。然者有性应不尔。故彼有性唯妄计度</p>
<p>子段第二难同异性。彼执同异是诸实．德等体性。非即实等此是多法故今破之</p>
<p>论。又彼所执至如德业等</p>
<p>述曰。实．德．业之性即是同异性。离实．德．业理定不然。勿者莫也。莫此同异性亦非同异性。总立量云。汝所执实．德．业性。应非实．德．业性。异实．德．业故。如和合等</p>
<p>此中无有自言相违。以宗中言汝执简故。非我许有实等之性。而今复言非实等性。今欲违此故无此过　然今宗中实．德．业三。其举喻中复以德．业等而为喻者。此中应别简云。汝之实性。应非实性。异实句故。如德业。汝德性。应非德性。异德故。如实业。业亦应然。准可知也。更互为喻。然此有别而无总量。二合有三。三合有一。为量可知。此中所言实．德．业者。即是各别当句为宗。言实等性者。即是同异性故别也。文言如德．业。但举实句之喻等取德喻。谓实．业等取业喻。谓实．德</p>
<p>次又令实非实。德非德。业非业</p>
<p>论。又应实等至如德业实等</p>
<p>述曰。便破实等。非正所明。量云。实应非实。异实性故。如德．业。德．业更互相望为量如实可知。文言如德．业．实等者。举实喻。谓德业于德喻中但举于实等取业句。及等业喻。谓实．德也。文中宗等言皆简略。但言实等应非实等。异实等性故。二三等合准前可解</p>
<p>论。地等诸性至准此应知</p>
<p>述曰。汝言地性。应非地性。异地故。如火等。火等一一相望亦尔。实中九种各各相望有九比量。德有二十四。业有五种。合三十八。返覆有七十六。各二二合三三合者乃有无量。第二准量云。地应非地。异地等性故。如火等。然岂不有违自宗失。何乃言地非地等耶。今者不然。此则应言汝所计地应非实地言简别之。我宗之地。非实地故。是假立故。又非实句之中地故。彼计火等亦非实句地。无不定过。前量应简别。文言略故也</p>
<p>论。如实性等至无别实性等</p>
<p>述曰。难令离实等无同异性。量云。实等之外。应无同异性。非唯一故。如同异性。如实性等无别实等性。实等亦应无别实性等。等德等性遮令同异有同异性。其实等性应更有实等性。非一法故。如实等法　实性者同异性也。然实等各异。义相似实等之外别立实等性。实等之性相似亦非一。应更别立实等性。相似之言简不相似。此即以性同实等例。若总．若别皆有比量。此中但有总而无别。别数如前。然文唯有以性同实例。无以实同性例。若破六句义即无违。若破十句有不定失。异．有能等非一相似。无别性故。今者亦以为所立中。应令别有性。例同于实等亦无过也。又非极成法。无不定失</p>
<p>论。若离实等至有非实等性</p>
<p>述曰。自下又以非实例实等难。谓离实等外别有实等性。应离非实等外立有非实等性。且如除实．德．业以外并名非实．非德．非业。即余六句．及无法是。有体法者唯六句是。今言七句应有非实性。异实性故。如德．业。德．业相望亦尔。又虽知德等皆名非实。其性即是非实性摄。然合八句皆非实性及与无法。无别有一大非实性总该九法故为量也。量云。除实余九。应别有一总性。实非实中随一摄故。如实句　此量虽成。然可直例不令立实性。何须令立非实性也。便违自宗。若不尔者。即一德上他说亦有非实性。故犯相符过。非德等性例亦应然。故论言等</p>
<p>论。彼既不尔至唯假施设</p>
<p>述曰。总结非也。彼非实既不尔。更无非实性。实等云何然。更有实等性。故同异性。唯假施设</p>
<p>论。又彼所执至如毕竟无</p>
<p>述曰。自下子段第三破和合句义。我佛法中法不相违假立和合。然彼所执别有一法。是实。是常。能和合法。能令实等不离相属。相离不相属。即不和合故破之。量云。如彼所执和合句义。定非实有。许非是有性及非实等八句诸法摄故。如毕竟无。即兔角等。体是一法举非有为因。体是多法举非实为首。故因中言非有实等。又性体别故。此中宗因皆有所简如前可知</p>
<p>有彼本许六句义者。前之五句现量所得。十句义中实．德．业．有．俱分现量所得。其此和合非现量得。故今破之</p>
<p>论。彼许实等至而可实有</p>
<p>述曰。彼计实等现量所得。分明证故。如前征诘。尚非实有。牒前所非。况彼自许和合句义非现量得。不分明证。可是实有</p>
<p>虽复非有遭此难已若复说言</p>
<p>论。设执和合至亦非实有</p>
<p>述曰。若执和合亦现量得。如前实等道理破之亦非实有。量云。和合性。非实有。实等十句随一摄故。如实．德等。实德等前已破故。故得为量。此破转计亦现量得</p>
<p>上来总别破讫。自下结归唯识之门而复总破</p>
<p>论。然彼实等至如龟毛等</p>
<p>述曰。自下第五总破六句。然彼计无非离识有。故但破九。初破实等离识自体竟不可得。次破缘实等智。非是缘实等现量智。初比量云。彼计实等。是有法也。非是缘离识实有自体之现量所得。是法也。合名为宗。汝许是所知故。如龟毛等　此无异喻。彼宗计此实．德等句。是缘识外实有自体现量所得。故今非之。现量者能缘也。此中遮非是缘离识外境自体现量智之所得。非是缘不离识境假有自体现量所得。义虽是缘不离识境心等所得。非必现量所得故。其实等句义。彼宗说是离识有体。能缘彼心是名现量。彼实等句是此现量所得。谓实等句义。是离识实有自体之现量所得。今者非之。复言缘者恐滥持业释。言其离识实有自体。即是现量。若以离识实有自体。属其能缘现量者。即彼此二宗一切心．心所法。亦非离识实有自体。觉等即是心．心所故。犯违宗过。为简此过故说缘言显依士释。缘显能缘。非离识有体实等句义之现量得。又若不言缘即无所简。其觉．乐等亦入法中。即有一分相符之失。彼亦说为不离识现量得故。由此应合实等句义总为二分。谓彼觉等心．心所法总为一分。除此以外法为一分。其能缘法总为三分。一唯缘实等非心心所法。二唯缘觉等心心所法。三合二为境。若论说言然彼实等非唯缘离识实有自体现量所得。为简德中觉等不离心故。恐犯违宗及相符故。说唯字者。简别缘实等。可置唯字通缘二者。即简不尽。以觉．乐等亦从实等。是离识实有自体。现量所得。实等亦从觉等。是不离识。实有自体。现量得故。今为简尽但应总言非缘离识等。其总缘者亦所简故。为简如是种种过失。故但说缘不言唯等。此中总为但有一量。准能缘智各别有九比量。若二二．三三合义准应知</p>
<p>论。又缘实智至如德智等</p>
<p>述曰。第二量云。缘实之智。非缘离识实句自体现量智摄。假合生故。如德智等。彼计缘实智生之时。假合生者。谓缘九实．及大有。及异随所有德。同异等实性。发生此智。然德智等皆假合生。亦缘多法假合生故。即非缘实现量智摄。缘实之智亦假合生。应非缘实现量之智。若作此解。无独缘德等智可以为喻。必合缘故。有及和合等必有所有及所合故。不作此解。缘大有和合之智非假合生。由是理故今更解。先假合生者显藉多法。藉因托缘智方生故。谓如意缘实时。藉我及合德法非法行等因缘。方生缘于实句。其德智亦尔。有及和合亦尔。许有别缘有及和合以为境者。然不要与实．德等境合方能缘之。以能缘智藉多法起。名假合生无过失也。前解境必有多方能生智。后解境可唯一。藉多缘生。名假合生。彼家所计。缘实之智。即是缘于离识之外实之现量。今正非之。此智非是缘离识之实现量智义也</p>
<p>论。广说乃至至如实智等</p>
<p>述曰。此为例破。如文可知。此破六句故至和合。义及九句一一为之。并前有九。若二合等准前应思。前破境实非缘离识现量所得。今意正破缘离识实等智非现量智。意明前实是非缘离识境之现量所得。后实智非是缘离识境之现量智摄。其眼识等虽缘多色假合而生。非缘实智。无不定失。前说和合非现量得。今遮现量者意。故不相违。准此知。境六皆现量得　又解境据本计破五非现量所得。智据末计破六非现量智。影互显也</p>
<p>论。故胜论者至妄所施设</p>
<p>述曰。此即第三总结非也。意明唯识心所变作故。是妄情之所施设</p>
<p>自下第三破事大自在天等执。即不平等因计也。若言莫醯伊湿伐罗。是大自在天。若长言摩醯伊湿伐罗。是事大自在天者。如言佛陀是觉者。若言抱徒憨是事佛者。今破事大自在天者执。彼计此天法身遍常。身如空量。无别居处。其变化身别有住处</p>
<p>论。有执有一至能生诸法</p>
<p>述曰。此中有二。初叙。后非。大自在天。一体实有。二遍一切。三是常住。四能生一切法。如此类计西方极多。初叙计也</p>
<p>论。彼执非理所以者何</p>
<p>述曰。论主总非。他返征已</p>
<p>论。若法能生至非真实故</p>
<p>述曰。自下别破有二。初破本宗。后难救义。初有五量。第一立量破其常住。从下向上为因为宗。或以义取。如理应思。量云。大自在天。决定非常。是能生故。如地．水等。余能生他者必从他生故。此中所说能生他因。得下贯通遍．实二宗。然下即以所破讫法。而为因故。相乘为论。不然即有随一不成。以彼不许大自在天非常等故。大自在天决定非遍。以非常故。如瓶等物。又非真实。以不遍故。如盆等物。今此既以非真实为法。即简心．心所等法。是虚幻有。非真有故。真如等不尔故许遍也</p>
<p>论。体既常遍至顿生一切法</p>
<p>述曰。更重破也。体既遍而且是常。遍故何不于一切处。常故何不于一切时能生诸法。如彼现生处及时等。遍故。常故。即二因也。此中二量前三为五</p>
<p>论。待欲及缘至违一因论</p>
<p>述曰。此违自宗。汝复若谓体虽遍常。以待乐欲并及缘故。诸法不一切处。及一切时生者。今汝宗言唯大自在一法为因。复言更待诸众生欲及诸法缘。即多法为因。岂不便违一因生论</p>
<p>论。或欲及缘至因常有故</p>
<p>述曰。大自在因一切时有。以是常故。何不众生欲。及缘一切时顿生。量云。汝言无欲及缘起时欲．缘应起。许自在天体恒有故。如余起时。此同瑜伽第六．七说。不能繁引</p>
<p>自下第四合破七外道计。准上应知</p>
<p>论。余执有一至虚空我等</p>
<p>述曰。梵即梵王。此事梵王者计。此下皆从所执所事以立其名。乃至事我者亦尔。有外计此是常是一。能生一切法。或计有一时是常是一。能生诸法。有计方亦尔。是一是常能生万法。此破能生别有一计。上破实有胜论等计故不同也。本际者即过去之初首。此时一切有情。从此本际一法而生。此际是实是常。能生诸法。古人云。诸部有计。时头众生。与此同也　自然者。别有一法。是实是常。号曰自然。能生万法。如此方外道。亦计有自然是一是常能生万法。虚通之理名不可道之常道也。稍与彼同。虚空亦然。别有一法一切有情皆因而有。其我亦然。别有一我能生万法。前破实有。今破能生。故前后别。宿作因等非一故论言等</p>
<p>论。常住实有至皆同此破</p>
<p>述曰。以上诸法皆是一物。是实常住法。具诸功能生一切法。与大自在义相似故。合例为破。然以不如数．胜论等。别有炽盛多部类故。不标其名各各别破。然勘瑜伽第六．七卷．显扬十一．十二．十六．大论中．及广百论。方知此等外道名计</p>
<p>自下第五二声论师合一处破。初叙二计。后正非之</p>
<p>论。有余偏执至表诠诸法</p>
<p>述曰。明论声常。是婆罗门等计。明论者先云韦陀论。今云吠陀论。吠陀者明也。明诸实事故。彼计此论声为能诠定量表诠诸法。诸法揩量。故是常住。所说是非。皆决定故。余非揩量。故不是常。设有少言称可于法。多不实故亦名非常。梵王诵者。而本性有。然声性非能诠。下破之中彼无同喻为不定过</p>
<p>论。有执一切至方有诠表</p>
<p>述曰。待缘显者。声显也　待缘发者。声生也　发是生义。声皆是常。然有时闻及不闻者。待缘诠故。方乃显发。此有二类。一计常声如萨婆多无为。于一一物上有一常声。由寻．伺等所发音显。此音响是无常。二计一切物上。共一常声。由寻．伺等所发音。显音亦无常。如大乘真如万法共故。唯此常者是能诠声。其音但是显声之缘。非能诠体。此通破声显．声生计内计外全分一分。如因明疏叙。今不繁述。今破计一切。少分亦自破。或少分一切摄诸计尽</p>
<p>论。彼俱非理所以者何</p>
<p>述曰。总非他失。他还返征</p>
<p>论。且明论声至如所余声</p>
<p>述曰。破初婆罗门等计。量云。汝明论声应非常住。许能诠故。如所余声　余声即是非明论外余一切声。以彼声性非是能诠故无不定</p>
<p>论。余声亦应至待众缘故</p>
<p>述曰。破第二师也。此言余者有二义。一计余。是前明论者计之余也。二声余。前计少分。今计全故。又前破明论声计。今破彼声外之常声。故云余声亦应非常声体。待众缘故。如瓶盆等　然彼所计声性与声别。声性即是所发音响声之体。故今总言非常声体。若破所发音声。言非常声。若破声性言非常声体。声及声性合名声体。若但言非常声。他以声性例所发音为不定过。若言非声。即违自宗。故但总言非常声体。又简真如。虽待缘显。非常声体故。因云。待众缘者。若言待缘显。即声显成自生俱不成。若言待缘生。即自生成显不成。为对二宗自无有过。故但总言待众缘故。若言待众缘生显故。文繁无用故不具述</p>
<p>自下第六破第十三外道计也</p>
<p>论。有外道执至而体实有</p>
<p>述曰。于中有二。初叙计。后破之。此初也。即是顺世外道所计。此唯执有实常四大生一切有情。一切有情禀此而有。更无余物。后死灭时还归四大。其胜论所计父母极微。此亦兼破。然此胜论更许有余物。顺世不然。执实执常。执能生粗色此是因也。又胜论师及此顺世。执所生之色不越因量。量只与所依父母本许大。如第三子微。如一父母许大。乃至大地与所依一本父母许大。本极微是常。子等无常。亦是实有。色是德句。极微非色。今言色者。以自宗义说彼法体。然只地．水．火．风四有极微。余无极微。谓色．声等</p>
<p>论。彼执非理所以者何</p>
<p>述曰。初论非云彼非应理。彼次返诘所以者何</p>
<p>论。所执极微至体应非实</p>
<p>述曰。下破有三。一破能生四大。二破所生粗色。三合破二。初有三量。一有方非实难。顺世极微及与卫世。皆无方分。唯有圆德。然今设破。若有方分。即立量云。所执极微体应非实。有方分故。如蚁行等。彼许蚁行有方分非实有。故以为喻。文中非次。准量应知。又以佛法义征可有拟宜之方分故。如蚁行等。此即破实</p>
<p>次第二无分不生难</p>
<p>论。若无方分至生粗果色</p>
<p>述曰。又汝根本执无方分者。量云。所执极微应不共聚生粗果色。无方分故。如心．心所。心．心所法亦不共聚生粗果色。故以为喻。此即有分。及无分难</p>
<p>次第三能生非常难</p>
<p>论。既能生果至极微常住</p>
<p>述曰。汝之极微应非常住。许能生果故。如所生果　果即子微等</p>
<p>上来初有方分难父母实有。次无方分难能生粗色。后能生果难父母常。总破能生父母本极微竟　下破所生果。于中有二。无常极成。故不须破。次下第一难所生之果。不粗于因量。至下文言既多分成应非实有。第二方是难果实有。初中有四。一合破顺世．胜论本计果量同一因微。第二量德合下。唯破卫世粗德合救。第三合破顺世．卫世遍在自因之救义执。第四合破顺世．卫世果多分合故成粗救</p>
<p>论。又所生果至不名粗色</p>
<p>述曰。此中量云。所生之果色应不名粗。与本极微等故。犹如本极微。又应返难极微应是粗。量云。所执极微应不名细。与粗量等故。如粗果色　又彼执。地等所生粗果。眼根等色根所取。父母极微非色根取。以极微细。非色根取故</p>
<p>论。则此果色至便违自执</p>
<p>述曰。自下破粗果色应非色根取。量云。所执实粗果色应非色根所得。与极微量等故。犹如极微。若不言实色根所得。即违自执。自执许色根得诸粗色果故</p>
<p>论。若谓果色至色根能取</p>
<p>述曰。此下第二唯胜论师计。彼转计言。所生果色与量德合。即德句中量德有五。即微量大量也。有量德合。故虽与极微量等非粗。似粗色根能取。然本极微非粗德合故</p>
<p>论。所执果色至无粗德合</p>
<p>述曰。今为量云。此所生果色。应无粗德合。与本极微体量等故。如本极微</p>
<p>更返难之</p>
<p>论。或应极微至处无别故</p>
<p>述曰。此中量云。或应本极微有粗量德合。与粗果色处无别故。如粗色果　以量既等即一处住体相涉入。名处无别。文无别因。意说相入。相入即是量等子微之义。子微今以量无别为因。显父母亦得。父母以处无别为因。显子微亦得。互影显也</p>
<p>论。若谓果色至可名粗者</p>
<p>述曰。此下第三子段。合破胜论．顺世二师。谓彼救言。前言果色等于因量。谁谓所生一色之果。唯与一个极微量等。今云等者。等如二个父母极微。遍在二因之中。因既有二。果等于彼。故可名粗</p>
<p>论。则此果色至处各别故</p>
<p>述曰。此正述难。极微所生一果色体应非是一。如所在因父母极微。处各别故。如父母极微　此但应言如二极微量。以三微果等因非极微故。但可总相相即言如因量。又文中少。此意欲显一子微居父母二极微之中。即在此者非彼。在彼者非此。云如所在因处各别故。量云。所生色果。体应非一。在此东者非西。处各别故。如所在因父母极微</p>
<p>论。既尔此果至色根所取</p>
<p>述曰。既子微为二。如父母极微还不成粗。由此粗色如父母极微。亦非色根所取。此中二量如次前说</p>
<p>论。若果多分至何用果为</p>
<p>述曰。下子段第四合破救义。若彼遭难复设救言果色一一细分之时即非是粗。多果色合故成粗者。今难之云。即多父母因极微合时。足得成粗。及足成与色根为境。更用子果粗色何为。彼执父母极微众多虽合。仍不成粗。果色不然。合即粗故。今立量云。多父母极微合应不成细。量等粗果故。如粗果色　果色多合应不成粗。量等极微故。如父母极微　彼说父母极微设和合时。亦非根之境。粗色相合即成根之境。今令父母极微合成根之境故。言足成根境　又立量云。多极微合亦应成粗。许多合故。如粗果色　彼许多极微虽合不成粗故也　多极微合应成根境。许多合故。如粗果色</p>
<p>论。既多分成至前后相违</p>
<p>述曰。此下第二破所生果体是实有。果既多分成粗应非实有。多分成故。如军林等　又汝所执前后相违。前言果色子微一物虽粗。仍量等彼一因之微。既被难已云量德合。又复转言量等二因微。乃至今言。多分所成粗元非一物。又多分成复称实有。故是前后相违转执</p>
<p>论。又果与因至如二极微</p>
<p>述曰。自下大文第三。合破父母及子。又粗果色与因极微俱有质碍。亦应不得同一处住。如二极微。二极微有碍。即不得同处。如何因果二色俱有碍遂得同处。同处者即相涉入义。谓所生果色涉入因极微中。故为此破。上来意尔。此中比量虽非次第。如文具有。量云。粗果。与因父母极微。应不同处。许有碍故。如二极微</p>
<p>论。若谓果因至药入镕铜</p>
<p>述曰。若彼救言因果相受入。如一沙受水。鋀石之药入于镕铜。沙得水而不增。铜得药而不长。即水入沙腹中。药入铜里。因极微得果色因不增大。如沙受水等。故无违者。牒彼计也</p>
<p>论。谁许沙铜至非一非常</p>
<p>述曰。今破之云。谁许沙．铜体受水．药。此即不许沙体受水。但入二沙中间空处。不入一沙体之中也。亦应果色入二极微中间空处。不入一极微之体中。谓药入铜亦复如是。即是造金鋀石是也。谓药于铜中安。变成金时。药但入铜之空隙处。非入极微之中。是此宗义。此显不入义　下就宗难。若果色入因极微中。应如沙受水而离。谓水入沙中。二沙即相离远。不是水微入沙之中。一量云。汝宗水入沙。应离非一。许水入中故。如二沙中间　二或子微入父母极微腹中亦应离非一。许入中故。如水入沙　三又二微相触。如粗物相击体不相受遂即离散。汝何言果色入因极微之中。因极微体应离散。为果微所触故。如粗物相击。又药入镕铜。入其间隙。二极微不相入。虽居间隙。药令铜极微变为金者。量云。果色设许入因极微之间。亦应变彼因极微异本。许入极微腹中故。如药变铜也　故论言应离变者是也。水入沙而离。或相击而离。药入铜而变也。沙离故非一。药变故非常。汝极微亦应尔。非一非常。如铜．沙等</p>
<p>论。又粗果色至彼应如此</p>
<p>述曰。此中二十论言。一应无次行。俱时至未至。及多有间事。并难见细物。破卫世计。今亦同之。果色是一。如得此一处一分时。一切处一切分亦应得。以彼此一故。彼应如此。论虽为比量但举一边。亦应言此应如彼。大乘以理。无实一物。乃至一极微亦无实一。是假立故。无不定失。今破实一也</p>
<p>论。不许违理至虚妄计度</p>
<p>述曰。不许违理者。谓若不许得此即得彼。即违彼此是一体之比量理也。若许便违世间之事。进随自宗得。违事不成。退随他不得。违理不成。此即近结。若远结者。进从于他。便违自教。退随自教。有违理失。故是所执进退不成。但是妄情所计度也。结归唯识</p>
<p>论。然诸外道至不过四种</p>
<p>述曰。就破外道中。上来别破十三外道法讫。已下第二总摄为四种。于中有二。初总后别。此总举讫</p>
<p>论。一执有法至如数论等</p>
<p>述曰。此即僧佉自部之中分为十八部。故今言数论等。或他外道等非一。彼说。胜论所执大有同异。我自宗中不离有体法外别有此二性。二性即法体。法体与此一故　有等性者。等同异性也。不言同异言等性者。显有等是彼性故。又等同异显类别故。以是法性。故别破之</p>
<p>论。彼执非理至体无差别</p>
<p>述曰。此非之也。第一违比量。勿一切法即有性故。皆如有性是一无差。汝既执有体法即是有性。但是有体法有义不殊。皆是有故。故有体法应无差别。今立量云。汝唯量等。应无差别。即有性故。如诸法非无　诸法非无。即是有性。有性皆无别。其有性既无差。法亦应尔。故以为喻</p>
<p>论。便违三德至诸法差别</p>
<p>述曰。此违自教及违世间。汝宗二十三谛。自望虽无别。以体即自性故。而许三德及我四法有别。故论中言三德及我。又汝三德及我四法。皆应无差。即有性故。如二十三谛。二十三谛体无别故。若言一切悉皆无差。岂不自违宗意　又我等者。等二十三谛差别体相。又违世间现见可知。此破大有即有三违。一比量。二自宗。三世间</p>
<p>次难同异性</p>
<p>论。又若色等至青黄等异</p>
<p>述曰。但言色性。即一切色无有差别。一切色法皆有变碍为色性故。诸人共许。今立量云。此青．黄等色应无差别。即色性故。如色性　色性一切色是一。诸色皆色性。故以为喻　问破一切法即大有同异。今佛法岂离法外别有大有等耶　答曰。我但破汝之非。非我即为定也</p>
<p>论。二执有法至如胜论等</p>
<p>述曰。胜论自部亦有十八。故复言等。计前已叙</p>
<p>论。彼执非理至体不可得</p>
<p>述曰。此总破也。汝大有外一切法体应不可得。非有性故。如已灭无。即举五无之中一也</p>
<p>论。便违实等至现见有物</p>
<p>述曰。若体不可得。便违自执实等是有。违自宗也。亦违世间现见有物。三失如前。此破大有</p>
<p>次难同异</p>
<p>论。又若色等至非眼等境</p>
<p>述曰。难色若非色性。应如声非眼境。量云。汝色应非眼境。非色性故。如彼声等。此中色等言。即等取自所依三大。及余眼境者。恐有不定过故。又更互作法。等一切法。故后言等　问若难色非眼境。岂不违宗．世间．现量等过　答彼所执色通常无常。是无碍德句收者。佛法不许。有法既言汝所执色。以别其宗。故无违教．现量等过</p>
<p>论。三执有法至如无惭等</p>
<p>述曰。即是尼揵子。今正翻云离系。亦云无惭。即无羞也。离三界系缚也。以其露形佛法毁之曰无惭。即无惭羞也。言等者。种类非一故。其有等如共相一切法体不无。体皆同故。法如别相。相状异故。如共故非一。即别法体故非异。不是别计有大有等。而说亦言。同异性亦尔。一切色同一同异故。此表成俱。其第四师遮即违此说。义亦同故</p>
<p>论。彼执非理至一异过故</p>
<p>述曰。一同初过。异同第二过故</p>
<p>论。二相相违至俱不成故</p>
<p>述曰。一异既相违。如苦乐体异。一异体应别。二相违故。如苦乐等　一异体同俱不成者。一异不应同体。相相违故。如苦乐等　一即非一。体即异故。如异　异即非异。体即一故。如一　言俱不成。一异二法俱不成故也</p>
<p>论。勿一切法皆同一体</p>
<p>述曰。汝一切法应皆同体。许相违法得同体故。如一异相违。一异相违许同体故。一切法成一体也</p>
<p>论。或应一异至理定不然</p>
<p>述曰。一故一切法同体。异故诸法体不同。如杌似人牛说为人牛。是假非实。而义说故。此中量云。汝一异应假非实。二相违法一处说故。如似人牛</p>
<p>论。四执有法至如邪命等</p>
<p>述曰。如邪命等者。即是阿时缚迦外道。应云正命。佛法毁之。故云邪命。邪活命也。此执非一故亦言等</p>
<p>论。彼执非理至同异一故</p>
<p>述曰。谓若言非一。同前异过。若言非异同前一过也。彼若复言不须别言若非一同前异破。别言若非异。同前一破。应一时言非一非异</p>
<p>论。非一异言为遮为表</p>
<p>述曰。此问定也</p>
<p>论。若唯是表应不双非</p>
<p>述曰。双非非表。故如云石女无儿无女。双无之言无所表故</p>
<p>论。若但是遮应无所执</p>
<p>述曰。量云。汝应无所执。但遮他故。如言石女无儿女等</p>
<p>汝所执法即是所表。云何言遮都无所表。无所表故应无所执。以无执故何所竞耶</p>
<p>论。亦遮亦表应互相违</p>
<p>述曰。若遮时无表故。若表时无遮故。此二相违如何言一。汝之表．遮应非体一。相相违故。如水火等</p>
<p>又此言表即同第一。若言遮者即同第二</p>
<p>论。非表非遮应成戏论</p>
<p>述曰。何所名目。但是戏论。俱无所成</p>
<p>论。又非一异至决定实有</p>
<p>述曰。即违世间有一异物。谓青是一。与黄为异故。以双非故。即无有法。便违自宗色等有法决定实有。一异相违非实有故。如何非一异。岂色与色非一。与声等非异</p>
<p>论。是故彼言至勿谬许之</p>
<p>述曰。总结非也。此唯矫诈复苟避过。诸有智者勿谬许之谓为中理</p>
<p>成唯识论述记卷第一</p>
<p>成唯识论述记卷第二(本)</p>
<p>沙门基撰</p>
<p>自下第二别破小乘。于中有三。初总问。次略答。后广破</p>
<p>论。余乘所执至如何非有</p>
<p>述曰。即总问也。大乘之余即小乘也。若言异识大乘亦成。色异心故。今言离识简违宗过</p>
<p>论。彼所执色至理非有故</p>
<p>述曰。即略答也。心心所等稍同大乘。故且未破</p>
<p>论。且所执色至非极微成</p>
<p>述曰。下广破也。于中有三。初破色。次破不相应。后破无为。以心．心所是能取故。体即识故。稍相近故。后总破内方始破之　破法之中总有十一部。显义别破。谓萨婆多．经量部．正量部．大众．一说．说出世．鸡胤．上座．化地．饮光．法藏等计。自余九部宗类皆破　就破色中有三。初总叙外执色之类别。次别牒破之。后总结非有。此即初也　对有三种。谓即所缘．障碍．境界。初所缘有对。谓心．心所于自所缘。次障碍有对。谓十色界自于他处被碍不生。如手碍手等。后境界有对。谓十二界法界一分诸有境法于色等境　初后别者。心．心所法执彼而起。彼于心等名有所缘。若于彼法此有功能。即说彼为此法境界。如俱舍第二等广说其相。然此中说。对谓对碍。取障碍有对。十处名有对。法处名无对。彼此共成。除胜定果。余宗无故</p>
<p>论。彼有对色至非实有故</p>
<p>述曰。牒有对破也。于中有三。初破有对。次破无对。后双破之　初中有二。先破诸部有对不成。后结有对不成　破有对中有三。初破能成有对极微不成。次破所成有对眼等不成。后申正义　破能成中。初总非。次别破。后总结。此总非也　能成所成根微等义。至文当知　然经部等极微随眼．色等十处所摄。然非是假。非眼识等得。成和合色为眼等境故。以理而论唯意识得。应法处收。以实从假色等处摄。以假揽此实法成故。正理论中与经部诤。法处不许别有色故。非法处摄也　萨婆多极微随色等处摄。即和．集色等。细从粗摄故　大乘极微法处假色。不能成眼等积集色故　由此应作四句分别。经部十处粗假细实。大乘世俗粗实细假。萨婆多等粗细俱实。一说部等粗细俱假。以经部师．萨婆多等所计极微各疏远故。今破之也　然诸部计全疏远者。因言叙之。近者不述。彼有对色定非实有者。总立宗非。正对萨婆多。若对经部非彼所许。欲难不极成所成有对故。不作此解言对经部者。犯相符极成。彼说所成有对非实有故　能成极微非实有故者。总立因非。然此因有随一不成</p>
<p>下文有二。初破有碍无碍。后破有方分无方分</p>
<p>论。谓诸极微至是假非实</p>
<p>述曰。自下别破萨婆多师．经部等计。皆说极微是实有故。皆是碍性。三有对中障碍有对。有对名碍。萨婆多极微是碍　若有方分名碍。萨婆多非碍。唯经部有。已下随应。量云。此应是假。许质碍故。如瓶等物</p>
<p>五根．五境亦摄在中。无不定过。此是经部方分质碍。及萨婆多本计</p>
<p>自下设遮</p>
<p>论。若无质碍至成瓶衣等</p>
<p>述曰。恐有异计亦说极微无碍。故今设破。又无方分名为无碍。萨婆多等亦名无碍　量云。汝之极微。不能集成瓶等。以无碍故。如非色法　无为．不相应．心心所等。皆摄在喻中。亦无不定。若对萨婆多。因应改云无方分质碍故。不能一一。可寻比量。正彼论文子细分段亦准可知</p>
<p>论。又诸极微至便非实有</p>
<p>述曰。此中量云。所执极微。应可分析应非实有。有方分故。如粗色等。此二比量破经部师诸计极微有方分者。然方即分。更无有分故。二十唯识云。极微有方分。理不应成一</p>
<p>论。若无方分至承光发影</p>
<p>述曰。下难无方分。略有五难。此第一极微无方分应无光影难。无方分者是萨婆多计。彼以极微等即是和合色。和合色外无别极微。极微外无和合色。以理难云。汝和合色。应无方分。体即极微故。如汝极微　成和合色无方分已　遂立量云。汝和合色等。不能承光发影。无方分故。如非色等</p>
<p>论。日轮才举至光影各现</p>
<p>述曰。此叙理也。如日轮举照柱等时。东处承光。西边发影。故言各现</p>
<p>论。承光发影至定有方分</p>
<p>述曰。此正难也。承光发影东西不同。故知极微定有方分。如日照一柱。其中极微无方分者。应日照东处西边有光。无方分故。应无所隔。汝之极微。应有方分。即和合色故。如和合色。东处非西。明有方分</p>
<p>论。又若见触至必有方分</p>
<p>述曰。此第二极微无方分见触无差难也。即事申理。若执极微都无方分。眼见壁等。及手触时。唯得所见．触之此边。不得所不见．触之彼分。此和合物即诸极微。极微无方分。见触此边之时。应亦得于彼分。此即彼故。彼如于此。为量同前。粗色方分既即极微。故知极微定有方分</p>
<p>论。又诸极微至共和集义</p>
<p>述曰。此第三极微有中表。一应成六分难。又若无方分。即不能或和或集。和对古萨婆多师。集对新萨婆多顺正理师。极微。应不和．集成粗大物。以无方分故。如虚空等　然经部师说有方分。今难无方分便非和者。故知唯古萨婆多师义。不然因有随一不成。随所住处。设许汝不相触著。相拟宜时必有上下及四方差别。所拟东边既非西边。明有方分。东若非东。西应非西。便为非色非谓极微</p>
<p>论。或相涉入至定有方分</p>
<p>述曰。此第四极微无中表微聚不异难。若无所拟东西等方。所有极微应相涉入合为一体便不成粗。二十颂云。极微与六合。一应成六分。若与六同处。聚应如极微。初半是前。后半是此。由此极微定有方分。故俱舍云。触与不触皆应有分</p>
<p>论。执有对色至应无障隔</p>
<p>述曰。此第五极微即粗色。应无障隔难。汝有对粗色应无障隔。即极微故。犹如极微　汝执有对色即是极微。极微之外无有对色。极微若无方分。粗色应亦无方分。无方分故亦无障隔。如非色等。为量同前。二十颂云。无应影障无　此障无也</p>
<p>论。若尔便非障碍有对</p>
<p>述曰。若无障隔。便非障碍有对所摄。量云。汝之十处。非障碍有对。无障隔故。如心．心所</p>
<p>论。是故汝等至定非实有</p>
<p>述曰。由此汝极微必有方分。有方分故便可分折。可分折故定非实有。二十颂云。聚不异无二</p>
<p>论。故有对色实有不成</p>
<p>述曰。此结非也。能成极微既非实有故。所成有对之色实有不成</p>
<p>上来破能成极微不成讫。下破根．境所成有对不成</p>
<p>论。五识岂无所依缘色</p>
<p>述曰。自下第二明所成有对不成之中有二。一问。二答。此问也。小乘问曰。若无能成实极微故。无所成有对色。汝大乘五识。岂无所依．所缘之色</p>
<p>下答有三。初申正义。第二破眼等内处不成。第三别破外处不成</p>
<p>论。虽非无色而是识变</p>
<p>述曰。即申正义。此中虽言义兼德失。色义片同。意显识变不同他色。即论主答。虽有所依．所缘之色。而是识所变现。非是心外别有极微以成根．境</p>
<p>论。谓识生时至为所依缘</p>
<p>述曰。此解识变。谓八识生时内因缘种子等力。第八识变似五根．五尘。眼等五识依彼所变根。缘彼本质尘。虽亲不得。要托彼生。实于本识色尘之上。变作五尘相现。即以彼五根为所依。以彼及此二种五尘为所缘。五识若不托第八所变。便无所缘。所缘之中有亲疏故。以上是总初申正义</p>
<p>论。然眼等根至非外所造</p>
<p>述曰。自下第二别破五根。色等五尘世间共见现量所得。眼等五根非现量得。虽第八识缘。及如来等缘是现量得。世不共信。余散心中无现量得。以但能有发识之用。比知是有。此非他心及凡六识现量所得。唯除如来。如来小乘计亦为现量得。非世共许故不为证。此但有功能。非是心外别有大种所造之色。此功能言即是发生五识作用。观用知体。如观生芽用比知体是有。观所缘论亦作是言。识上色功能名五根应理　以用比知体性是有。由此说根唯是种子。二十颂云。识从自种生。似境相而转　观所缘论不言现色。言功能故　然今此义诸说不同。大众部等说。五种色根肉团为体。眼不见色。乃至身不觉触。以经说言根谓四大种所造各别坚性等故是肉团。肉团不净故不见色。稍胜余色故名清净　萨婆多师别有四大生等五因。为其因缘造根．尘等。大唯身触。根虽积集。离心之法。仍实有体　成实论师名师子胄。本于数论法中出家。因立彼义云。由色．香．味．触四尘以造四大。是无常法。此中四大总得成根。为五根体　经部五色根．境。虽体并假。实极微成　说假部通假实。蕴．处门中摄各别故　一说部说。唯有其名都无体性　顺世外道计即四大　吠世史迦。四大俱是实句所摄。坚．湿．暖．动德句所摄。眼唯得三。但除风大。身根得四。亦得坚等。然彼宗说。眼根即火。耳根即空。鼻根即地。味根即水。皮根即风　数论师自性生大。大生我执。我执生五唯。即色．声．香．味．触。此五是我所受用物。受用物时必有用。根谓十一根。不能自起。必待五大。待五大故从五唯复生五大。五大生已方成十一根。是能受用具故。有说色造火。火成眼。声造空。空成耳。耳无碍。声亦无碍。香造地。地成鼻。味造水。水成舌。触造风。风成皮。心根有二说。一说是肉团。一说非色。非色者不说造。是色者说造。或说唯地造。或说五大皆能造余根。亦有说五大通能造之　然今大乘一解。内自种子为其因缘。心内所变现行相分四大为增上缘。造根．境．色。故此论说。非是心外实大所造　二解云。根即种子。名功能故。名种子故。引教如前。于中三说。至下当知。体既非色。非是外处四大所造　三解云。五根据实皆通现．种。然论多据现色名根。此中造义诸门分别。如对法疏</p>
<p>论。外有对色至内识变现</p>
<p>述曰。且萨婆多五尘离识皆有实体虽缘积聚仍体实有。经部师说。实极微成。五尘体假。说假部计。若在处门以缘积集说之为假。若在蕴门五尘体实。故五尘体总通假实。若成实论师体是实有。仍是能造一说部说。唯有假名无实尘体。数论师说。五尘体常。仍是碍性。能造所摄。胜论师说。声．香唯无常。色．味．触通常无常。五皆无碍。顺世外道计即四大</p>
<p>大乘之中有以过去五识相分为五尘。有以现在大种。及所造为五尘。然有假实。如色中二十五种。四显色实。余色皆假。响声假。余声实。触中所造假。四大实。不见香．味通假之言。心外有对前已遮破。故此诸根但是内识之所变现所缘论云。内色如外现。为识所缘缘。许彼相在识。及能生识故</p>
<p>论。发眼等识至生眼等识</p>
<p>述曰。然虽识变作用有别。发眼等识名眼等根。此为依故生眼等识。勿谓识变但是色者皆无差别。此即结根及解根义</p>
<p>然且依常徒义释此文者。以现行清净色为五根。诸处但言四大所造净色名根。若约观所缘论。陈那即以五识．种子名为五根。或以五尘种子名根。第四卷中护法救义。五识业种名为五根。对法第一云眼界者谓曾现见色及此种子。又瑜伽决择分等。皆以现行．种子二法为眼根等　然唯种家。释对法等者。由本熏时心变似色。从熏时为名　又即识之种子现有生识用　故假说为现行色根。若唯说现行为根。释唯种子文者。如下第四卷．及观所缘论。释通现．种文者。实唯现行是根。以大所造说净色故。对所生之果识。假说现行为功能。实唯现色。功能生识之义。大小共成。举之以显。体实有无。彼此竞故不说。以圣教言根谓净色故。其实种子非五根性　俱用之家如下第四自当广释。不能预述　唯种子者。陈那等义。以二十唯识说五色根皆是种子。如第四卷引。唯现行者无别师说。此中但约诸处教文显相义说。即护法等通用现．种为根。根既然境亦尔。且助陈那故言业种亦是根体。可寻下第四．及观所缘．二十唯识．对法第一等。不能繁引</p>
<p>上来第二别破根讫。自下第三破所缘缘</p>
<p>论。此眼等识至为所缘缘</p>
<p>述曰。下破所缘缘。大文有三。初标识变定所缘缘义。次正破执。后归正义。此标识变也。内识所缘不离心之境我亦许有。然心外所缘缘决定非有。外人执他身心聚等一切外境能生心者皆所缘缘体。故今非之。即总非十八部。然大众部．一说部．说出世部．鸡胤部。亦缘自心。亦缘心外法。今非一分故无过也。故宗轮云诸预流者心．心所法能了自性。至第二卷当知</p>
<p>论。诸能引生至此所缘缘</p>
<p>述曰。以上总文。谓色．心等能为引生。缘似自色．心之识者。汝执彼是此所缘缘耶。此即总牒共许所缘缘义。下欲别破。此对除正量部以外夫识缘法。法必有体能生识故是缘义。无法即非缘。识上必有似境之相。是所缘义。若无此相名所缘者。即眼根等应眼识所缘　若尔即镜所照亦具二义。面等望镜应是所缘缘　此亦不然。此镜非为能虑托故。至下第七卷四缘中广解。然此大小二乘共许。非唯自宗。其似境之相即是行相。大小乘别。如第二卷末．及观所缘论。不能烦引。如色为缘发生眼识。眼识缘色时。有似色之相。即是行相名似自识</p>
<p>论。非但能生至所缘缘故</p>
<p>述曰。下正破执。于中有四。一破正量。二破经部。三破古萨婆多。四破新萨婆多。此中唯破正量部。正量部识不立似相。直取前境即名为缘。吠世史迦眼舒光至境缘。余尘至根方缘。下既别破萨婆多故。此初破正量部也。正量不许具二义名缘。但能生识即是所缘。何假似自者。今难之云。以能生识故是所缘缘者。其因缘等应是所缘缘。等者等取等无间．增上缘等。对立量云。且汝眼识现缘色时。眼识所有因缘等应是眼识所缘缘。宗也。但能生眼识故。因也。如现色等。喻也　或翻遮色等非所缘缘。如眼根等但能发生无似相故。经部师等。因缘等者。种子等也。萨婆多等。因缘等者。同类因等也。彼并非眼识所缘缘。故今非地。又与能生识是所缘缘。为不定过。且望一色处作法。汝此色处为如声等能生五识故。是五识中随一所缘缘摄。为如眼等增上缘同类因等。能生五识故非是所缘缘。因缘等法既非所缘缘。心外色等应知亦尔。此破亲所缘缘。然小乘等共计。他心等法为自识亲所缘缘。即是心外取法。故今破也。此等亲疏所缘缘义。分行相事等。如第七卷说。若不遮心外法为疏所缘缘。即是第八为质。余识托之而变。观所缘缘论说。过去色识是现五识所缘缘。二十唯识等。并如下第四卷。不能别叙</p>
<p>上来第一破正量讫。自下第二破经部师</p>
<p>论。眼等五识至似彼相故</p>
<p>述曰。此牒经部师计。自下并同观所缘缘论。彼说实有极微非五识境。五识上无极微相故随彼彼处所摄众多极微共和合时。总成一物名为和合。如阿拏色等以上方为五识境。和合是假。依实微立。即五识上有和合相故。名五识似彼相也</p>
<p>论。非和合相至定不生故</p>
<p>述曰。此下正破。量云。其和合相。非异极微有实体。即极微故。如极微此犯相符。经部不说和合有体。故今牒定也。说和合相既非实有。方显非是五识缘故。非汝经部师其和合相。异本真实极微有实自体。分折彼和合时。能缘假和合相识定不生故</p>
<p>论。彼和合相至是五识缘</p>
<p>述曰。和合既假说许是所缘识上有相。不许是缘。以假无体故</p>
<p>论。勿第二月等能生五识故</p>
<p>述曰。举月为难。应立量云。汝和合色处。设许是眼识之所缘非是缘。以彼都无实体性故。如第二月。第二月彼计亦是假不生五识。唯意识所缘。观所缘缘论颂云。和合于五识。设所缘非缘。彼体实无故。犹如第二月　经部第二月亦非五所缘。今以为喻者意取少分。谓和合于五识是有法。非缘是法也。彼体实无故。犹如第二月。但以义纵和合设为所缘故。文中云设。非第二月亦许所缘。此中但遮有其缘义。不说彼为五所缘故。又第二月依瞿波论师略有二解。一解云。唯意识得。此中为五识喻。非缘义等故无过失。以五识是有法所收。同喻无有无所立失。又以义减文。于有法之中须除五字直言和合于识设所缘非缘为宗。是意所缘故。或除设所缘字。但言和合于识非是缘。为宗亦得　二解云。第二月空花等相。即眼识等所缘。于中执实等方是意识。若依此义。空花等色便无本质。亦非法性故前解胜。护法同前。又所缘是境义。有无俱成。彼文既正。不须减加。其经部师。亦不说五识缘第二月故。论文之中宗．因．及喻准量应知。今不许彼实是所缘故言设也。五识缘长等假法。应有不定过。今释之言。唯取五识一向缘实故无违也。然触处中涩等。即四大分位差别名之为假。身根所得。不同长等聚集假摄非眼识等得。说为色处以明了取依眼为门故。若说五识亦缘假者。此是识内。不同他宗。如缘命根等亦是所缘缘。别变为相。依他摄故。或兼实缘。汝之和合识外无法不可为例。如对法抄</p>
<p>论。非诸极微至各作所缘</p>
<p>述曰。此第三牒本萨婆多毗婆沙师义。如经部师。极微和合所成是假。不能为缘发生五识。今和合时一一极微有和合粗相。各能为缘发生五识。以有实体能为缘故。然别极微相五识不得故非之也</p>
<p>论。此识上无极微相故</p>
<p>述曰。此中量云。色等极微设许是五识缘。非是所缘。五识上无彼极微相故如眼根等。眼根等为缘发生五识。五识不缘故以为喻。二十唯识亦作是说。极微各别不可取故。观所缘缘论颂云。极微于五识。设缘非所缘。彼相识无故。犹如眼根等</p>
<p>论。非诸极微至无此相故</p>
<p>述曰。彼设救言极微各别之上有和合相为五识所缘。和合相者即似一相。此相是用大于本极微。用不离体。体既实有。成所缘缘。或为本计义亦无妨。今亦非之。量云。极微和合时。应无别和合相。体即本极微故。如未和合时。此中意云。非诸极微上别有和合相。不和合时无此相故。故此亦非是所缘也</p>
<p>论。非和合位至体相有异</p>
<p>述曰。此重成破。非是和合位与不和合位此诸极微。若体若相二俱有异。和合之位可作所缘</p>
<p>论。故和合位至非五识境</p>
<p>述曰。由如是理。极微和合位。亦非五识境。量云。汝不和合时极微。应是五识所缘。体即和合极微故。如和合极微。又返例和合之相非五识所缘体即不和合时极微故。如不和合时极微。此论文中有二意也。思准可知。若彼救言不和合时。亦有和合之相。以微隐故相难知者。又应破云。不和合时极微。应生和合觉。体即和合极微故。如和合时。返难和合如不合时。准量亦尔。非五识境总结之也</p>
<p>论。有执色等至为此所缘</p>
<p>述曰。此第四叙众贤论师新萨婆多义。为前非破色等法极微是缘非所缘。以五识上无彼相故。便救之言。其五识上亦有极微相。色等虽有多相。一分是现量境。此诸极微共和集时。展转相资各有粗相生。如阿拏色七极微相资。皆有阿拏色许大微相。如经部师阿拏色是假法。萨婆多云。彼和合故非五识境。五识必依实法生故。今者所说此相相资。各别极微能生五识。一处相近名和。不为一体名集。即是相近。体各别故。是实法故有力生识。以相粗故识有此相。故所缘缘理具足有</p>
<p>今者非之云。设许有体不诤缘义。不许彼有相资相故。故论但言为此所缘。今所缘义是所诤故。彼执不然下破之也。如观所缘有六义破。皆有比量。不能具述</p>
<p>论。彼执不然至体相一故</p>
<p>述曰。下难有五。一二位无差难。极微和集相资之时与不和集不相资时其体是一。如何相资能为大故发生五识。立量云。汝相资极微。应不与五识为其所缘。即极微相故。如不相资集时　所缘论颂云。和集如坚等。设于眼等识。是缘非所缘。许极微相故</p>
<p>论。瓶瓯等物至应无别故</p>
<p>述曰。二量等相齐难。所缘论云瓶．瓯等质觉相彼应无别故等。今云瓶．瓯二物极微之量等者。缘彼相识应无差别。瓶．瓯等者。等取盆等。极微等者。是相似义。且如俱以一俱胝极微作瓶．瓯。瓶．瓯应无别。以极微头数相资等故。今既瓶．瓯二相各别。故知不是相资量等为五识缘。量云。彼一俱胝极微为瓶等者。与此一俱胝极微所成瓯应无差别。有一俱胝极微相资相故。如此一俱胝极微所成之瓯　境量既尔。心量准知。论文但有缘心无别</p>
<p>彼若救言此瓶．瓯等微量既齐相资相应等。但由行位不同遂令见别</p>
<p>论。共和集位至微圆相故</p>
<p>述曰。三微相失本难。所缘论颂云。非形别故别形别非实故。乃至广说。更有一颂。今难之云。共和集位一一极微。应舍根本极微圆相。行烈既别相资亦殊。即是极微失本圆相　量云。瓶等相资之极微。应非圆相。体即相资相故。如相资相　极微本是团圆之相。今既不尔故失本相。由此又解。既无方分如何行位令其相别。相别唯在假瓶等上非极微故。此亦非由行位异令见异也</p>
<p>论。非粗相识至缘余境故</p>
<p>述曰。四识行相互通难。此中量云。缘大瓶等识。应即缘极微之心。彼执所缘即极微故。如缘极微心　何故缘瓶等。但作瓶等解不作极微解。若言见微。微虽细相。瓶虽相粗。以体一故。彼缘瓶粗相之识。即是缘微细相之识。若许尔者。汝余声等境。其缘色境之识应亦得缘。许相违法得俱缘故。如粗细境</p>
<p>若许即有世间相违</p>
<p>又若许尔</p>
<p>论。一识应缘一切境故</p>
<p>述曰。五一心缘遍难。相相违法许俱缘故。缘此之识应亦缘余。应耳亦得缘于色等。比量应知</p>
<p>论。许有极微至真实极微</p>
<p>述曰。总结之。如观所缘广为征逐不能烦引</p>
<p>论。由此定知至为所缘缘</p>
<p>述曰。自下第三结归正义。于中有三。一显识变所缘缘义。二显顿变非积小义。三显极微非有实义。此显识变也。以自内识所变之色为所缘缘是依他性有体法故。不缘心外所执无法。所缘颂云。内色如外现。为识所缘缘。许彼相在识。及能生识故</p>
<p>此如何成</p>
<p>论。见托彼生带彼相故</p>
<p>述曰。显具所缘．缘义。若缘本质有法．无法。心内影像定必须有。此既有体见托彼生。即是缘义。然心起时带彼相起名为所缘。带是挟带逼附之义。由具二义与小乘别虽无分别缘真如时无有似境相。而亦挟带真如体起名所缘缘。如自证分。至下第七自当体解。相者是何。所谓体相。真如无遍计所执相名无相。仍有体相。故经言一切诸相共同一相。所谓无相　问眼缘心上所变之色。有别影像不。若有者即应无穷。此是所缘故。若无者正量部心．萨婆多极微亦尔。何理不齐。我色近识可名挟带。定相随故。汝色不然。何得为难。识皆具不。如缘我等岂有相耶。五识亦缘过去识等。如此问答皆至下释</p>
<p>问既无极微。大乘识等缘色等时如何缘也</p>
<p>论。然识变时至合成一物</p>
<p>述曰。自下第二显色顿变非积小义。自申正义。述能成所成根．尘等义。随其相分形量大小。其能变识顿现此相。非别变作众多极微。如萨婆多从小至大合成一物。如瑜伽第三．及．五十四．显扬第五．第十六．第十八皆广解之　此中意说顺世．卫世极微本是常法。所生子微与因量等。仍名为粗。是无常法。子微聚集与量德合方成大量。萨婆多微随何色者。即彼处摄。七极微成微。乃至展转积小成大皆是实有。经部极微体是实有。积成大物。大物是假。实随于假十处所摄。大乘极微法处所摄。然是假法。其色处等形量大者。体是实有。折大成小极微故假。由此识变但随形量若大若小。不从于小以成大也。所言一相是假一相。形假似一。实非是一。不同卫世　间如色等法形表等假。五识缘时为缘假实。若缘长等。即同经部应无缘义。若不缘者如何此中言随大小</p>
<p>又如何说长等假色色处所收　答由此义故西方二释。一云五唯缘实。五识唯现量。明了缘自相故。如色处中唯青等实眼识缘之。五识同时意识明了取得长短等故。长等假色色处所摄。若以别根．境相对。长等法处收。唯意缘故。此中所言随大小者。随其显色大小顿变。眼识缘之无大小解。今谈之为大小等也。意识缘之作大小相。非五识能缘作大小解。即是假形。色处既尔。乃至触处亦不缘假。唯缘本实四大为境。不同经部　第二师云。五亦缘假。以能明了照其自相。是处自相。非事自相。亦非自相自相。处者十二处。事者谓青．黄等各各别事。自相自相者。于一青中复有多微一一各别。或多分段各各有别。由如是理故名现量。非言现量皆是实法。无漏亦缘诸假法故。然假有二。一无体假。二相待假。前如忿等。后如悔等。以痴相说。长等但是相待假收。非如青等相待仍实。名之为假。体是有法。无如经部缘假之失。长等有体。依他法故。长等但是青等分位。其实五识得多青等名缘长等。无别缘也。唯意得之。名缘假者。五识亦缘青分位故。故瑜伽论第三卷说。识变色时随小大中　由此长等本识亦变。此甚难解。前解为胜。如对法第一疏</p>
<p>问若无极微佛何故说</p>
<p>论。为执粗色至实有极微</p>
<p>述曰。下第三显极微非有实义。即是为执实法实我是一是常故。佛说极微令其除执。而分折色。非谓有实极微体故佛说之也。然依他故。可说为实成所缘缘故。依所折色说故。然瑜伽论第五十四。由五缘故佛说极微　问如何除折</p>
<p>论。诸瑜伽师至假说极微</p>
<p>述曰。言瑜伽者名为相应。此有五义故不别翻。一与境相应。不违一切法自性故。二与行相应。谓定惠等行相应也。三与理相应。安非安立二谛理也。四与果相应。能得无上菩提果也。五得果既圆利生救物。赴机应感药病相应。此言瑜伽。法相应称。取与理相应。多说唯以禅定为相应。瑜伽之师即依士释。师有瑜伽名瑜伽师。即有财释。若言瑜只即观行者。是师之称。以假想惠。非谓实以刀等折之。于粗色相即是所折之色相也。半半破之渐次而折。除粗至细至不可折假说极微。不同小乘体无方分而不可折</p>
<p>论。虽此极微至是色边际</p>
<p>述曰。以此极微体即是分而体有方。故言极微犹有方分</p>
<p>或复分者谓有二义。一方之分。二方即分。粗具二种。细唯后一。方即是分故无有失。若更折之便心相变似虚空现。不作色相现。所折之物即非极微。极微细故。故不可折。非如心等故有方分。方即分故非更有分。瑜伽说云极微有方无分者。更无细分故不相违。以此微相与空相邻故。诸经论皆说极微是色边际。边际者是穷尽义。过此更折便为非色。然此分别如对法第一瑜伽第三．五十四等说。五十四说。非肉天眼境。唯余三眼境。唯惠折之。非实有故</p>
<p>论。由此应知至非极微成</p>
<p>述曰。破有对中。此为第二结上明非</p>
<p>论。余无对色至定非实色</p>
<p>述曰。自下第二破无对色。即法处色。生起下文。此中二量。谓无对色。定非实有。许色所摄故。色种类故。如有对色。前已破讫故得为喻　又量云。或此定非实色。以无对故。如心．心所。心．心所法非实色故</p>
<p>论。诸有对色至真实色法</p>
<p>述曰。牒有对非结无对非。此五外境或现在。或过去。或现行。或唯种。或通二。如下第三．第八。观所缘论等说</p>
<p>论。表无表色岂非实有</p>
<p>述曰。自下第三双破有对。及无对也。于中有二。初问。次破。此即初也。此外人问。有对．无对既说为无。表．无表色岂非实有。世尊说有业及戒故下初总非</p>
<p>论。此非实有</p>
<p>述曰。下别破也。于中有二。初破外计。后外人引经为难。初中有三。一总非。二却诘。三别破。此即初也</p>
<p>论。所以者何</p>
<p>述曰。次却诘也</p>
<p>论。且身表色至以何为性</p>
<p>述曰。此下第三别破诸部。于中有二。一破表。二例破无表　初中有二。先破身。后破语　先中复二。初破外计。次申正义。破外计中有二。第一总问诸部。言身者积聚义。谓诸根大造色和合差别为体。积聚多色以成身故。或依止义。为众多法所依止故。此义虽通。然唯身根别得总名。表谓表示。色处表色。以表依身故名身表。依身之表。依士释也。此唯假业。若思实身业。动身之业。能动身故。成业论中广释诸部业体。不能烦引</p>
<p>论。若言是形至不可得故</p>
<p>述曰。下第二别破诸部。于中有二。初破萨婆多实有形。故言非实有。可分析故。如瓶等物。前已破表色处无故。今更破无表。故非实有。以彼长等以相形故成于形色。岂长等是实。相待之时便失相故　外人救曰。此实有性。有别长等极微性故。积集长性微即成长等。短等亦尔。故非表是假。若尔应失微本圆相。或应极微有别长形者。微本圆相。性虽是长而微不长。后此便变为其长等。岂非舍本微圆之相而成长等。若谓不然。应量破云。汝长极微。应无圆相。说是长故。如粗长等色　或积长等微。应不成长等。微圆相故。如显色微　长等极微不可得故。故表是假。宁为实有</p>
<p>论。若言是动至无动义故</p>
<p>述曰。次破正量部。彼计身业以动为体。如成业论．俱舍十三。别有一物。色等动时能动名身业。今言亦非实有。才生即灭无动义故。非谓才生即灭证非实法。心．心所法亦实有故。彼言动者是长时灭法。如有人行从初发至住。一期之间有此动故。初行名生。中间名住。乃至终尽位时名灭。今言生已即灭无有动义。非生即灭谓一切假。应云汝动生已应灭。有生法故。如心．心所。依论量云。诸法无实动义。才生即灭故。如心．心所。彼心．心所刹那即灭然无动义</p>
<p>彼若救云谁言生已即灭。若如即灭可无动义。然此因有随一不成。今为成此即灭因故</p>
<p>论。有为法灭不待因故</p>
<p>述曰。量云。此动应生已即灭。因云灭不待因故。如心．心所。故知生已即灭　或云。动应刹那灭。有为法故。如铃声等。彼说铃声等是念念灭法故。虽彼自宗色等是有为非念念灭。非极成故无不定过。彼复救言如萨婆多法灭待灭相不待外缘。我部色等灭待外缘及内相因。故不可以不待因为证。有随一故　今复成之。汝灭应不待因。许是灭故。如无为灭　但总言灭不须分别体之与相。若体若相皆应不待。此中总破相及非相。故有法之中须言有为。不然即有少分相符极成之失</p>
<p>论。灭若待因应非灭故</p>
<p>述曰。汝所执待因之灭应非是灭。以待因故。如生住等　生违于灭灭待因而方灭。灭违于生生应无因而自生。返覆成之。生违于灭生待因而方生。灭违于生不待因而自灭。此破正量。以彼部计展转为救。故论连环展转破之。不尔从下向上成立亦得。先成灭不待因。既成已成有为法刹那灭。既成已成无动。菩萨地中四十六云。灭若有因应更生故。此如生难。谓灭应更生。以待因故。如生</p>
<p>彼住等虽待因。然非是灭。又不极成。故非同喻。无不定失</p>
<p>论。若言有色至理亦不然</p>
<p>述曰。别有一物不是动等。心所引生能动手等说名身业。心等引生。简唇．口等。非心引故。此破日出论者。即经部本师。佛去世后一百年中。北天竺怛叉翅罗国有鸠摩逻多。此言童首。造九百论。时五天竺有五大论师。喻如日出明导世间名日出者。以似于日。亦名譬喻师。或为此师造喻鬘论集诸奇事。名譬喻师。经部之种族。经部以此所说为宗。当时犹未有经部。经部四百年中方出世故如成业论。彼云。有色非显非形。心所引生能动手等。是身业性。然不是动。理亦不然。总叙计非</p>
<p>论。此若是动义如前破</p>
<p>述曰。此非彼计。今设征云。能动手等。体应是动。同正量义。已如前破</p>
<p>论。若是动因至不应名表</p>
<p>述曰。若非是动是动因者。即应是风大。风大能动故。量云。汝身业。应即风界。许体是色能动因故。如风大等　设许是风不应名表无表示故。如水火等</p>
<p>论。又触不应通善恶性</p>
<p>述曰。汝执此风设许有表。即通善恶。触法不应通善恶故。风非表业。触处摄故。如火．水等　若无此物手等不能动。外草木等无此动因。云何能动。风定非此。非善恶故。如水等。若许风有善恶者。不然。触入摄故。如水等</p>
<p>论。非显香味至定非实有</p>
<p>述曰。汝此表色。亦非是显．及与香．味。无表示故。如触应知。复有香积世界之香虽有表示。即非此土。亦非彼许。此以音声为佛事故。然彼不许香是表故　第二解云。又彼非表。但闻香时而自悟道。岂是由香表有善恶。此如见佛显色即念佛等。触物知善恶。岂以显等为表也。第三结云。故身表业定非实有。然今后解虽违下论破名等文。设为此解答外无爽</p>
<p>外人问曰。何名身表</p>
<p>论。然心为因至假名身表</p>
<p>述曰。此述正义。大乘五尘皆无记性。然余处言色．声二处通善．恶者。一为随顺小乘等说。二为表示内心等说。实非善．恶。由加行心为等起因。显随心之善恶。简余香等扶根诸尘故。令内念念识之所变生灭之身。往趣余处表示心故。假名善恶说为身业　言识变者。简萨婆多等。生灭相续。简正量部等　似有动作。简譬喻师等　表示心故。显其表义。此非业体表示其心。故名表业。香等无表示。不可名表。此上总破实身业已</p>
<p>论。语表亦非实有声性</p>
<p>述曰。此下第二破语业也。初破外执。次述正义。此即总非。大乘解云。假语业者。语谓语言。音声为性。语体即业。名为语业。持业释也。此能表了所欲说义故名为语表。故名语也　或复语者字等所依。由带字等能诠表故名之为语。实业即思。发语之业。亦依士释</p>
<p>论。一刹那声无诠表故</p>
<p>述曰。此破一切有部。就彼宗除佛余一刹那声不能诠故。又以理征。设汝说佛一刹那声。亦不能实诠。如汝说极微大。于大乘者以粗心故缘之不著。如我极细一刹那声。汝宗不能有所诠表。故今总非。设就量云。语中汝除佛一刹那声。应许有实表业。以是有情语声摄故。如佛一念语　今既说除佛一切声一念无表明非实表。一念实声不能诠故。又佛一念声言实能诠表。但汝自言。余人不了。故不能诠　此违自义。大乘之中岂不许佛一念能诠。今诤是假。故宗法言有实表业。以简过失。乃不违宗。若说假时我亦许故。又言。汝佛一刹那声。无实诠表。许声性故。如所余声　此遮实诠。无违宗失</p>
<p>论。多念相续便非实故</p>
<p>述曰。第二因破。或应此语多刹那声是实能诠者。理亦不然。多念相续便非实故。量云。多念语声。应不实能诠表。多念相续声故。如风铃等　或因云。语声性故。如一念声。一念声诠。前已破故。得为喻也</p>
<p>论。外有对色前已破故</p>
<p>述曰。此中约前破有对色故今破之。量云。汝多念身表语声。应是假法。合多成故。如瓶衣等。又外有对色前已破讫。明声表业亦非实有。为量如前</p>
<p>论。然因心故至于理无违</p>
<p>述曰。此述正义。文相易知　言因心者。简唇．口等。此时虽动然非语业。非因心故。心本不欲发于此故　识变者。简经部。似声者。简萨婆多等。生灭相续。简声论者。彼计常故</p>
<p>似有表示。简一切宗。彼皆实表故</p>
<p>论。表既实无无表宁实</p>
<p>述曰。第二例破无表亦无。于中有二。初破外执。次申正义。此破执也。汝无表色。亦非实有。色所摄故。如有对色　前已破得为喻　又汝无对色。应非实色。许无对故。如心．心所。若大众．法密部。别立无表色。谓身勇。身精进。若心勇等心所摄。上座胸中色物亦法处摄。今例破之</p>
<p>论。然依思愿至理亦无违</p>
<p>述曰。第二申正义也。此解无表如成业论末。已下大精稍有差别。谓依思是定道戒。愿谓散无表。或思起愿作善恶多小时节分限。或由异思。或由异缘未起已来。所造善恶时节分限。于此思上假立无表。此即总言。然中有别</p>
<p>论。谓此或依至增长位立</p>
<p>述曰。此无表色略有二种。一散无表。即是依发殊胜身．语善恶思种子增长之位名为无表。依谓所依。显假依实。殊胜思者。简下中思不发无表。身语者。显色义。发善恶者。显性非无记。恶者。不律仪业　增长位者。简前及后。谓加行时种未增长。及后舍已种不增长。今有善恶戒时。种子增长刹那刹那七支倍倍即是种子念念体多。由现无依诸福业事。施主远处心虽不缘。受者用时。施主要期缘今具故。种子增长增长福业。故受戒时。第三羯磨虽住无心。由前邀期缘今时具。种子虽无现行熏习。亦得念念体性倍增。即作白前从僧乞戒时心所发故。阇梨作白以后。其受戒者或无心故。犹如遣使作杀生等。若新熏种念念种子体新倍生上立无表。若本有种。体虽不增而功能倍。若新旧合用者。唯取新熏种倍倍生时用增上说。不用本有。力不及新故。初熏种时旧亦生种。今所立无表。唯依新熏上立也　然此新熏亦唯用增。而体不增为胜。既无现行如何种起。又定道戒体不增用增。此何故尔。此解为胜。约此祈愿思种子上。假立散无表色也　又思种子者。显所依体而非现行。发身语者。简意业。不发身．语者是意业故。又远近二思名为意业。非第三思正发业者。今言正发简初二思。又简远近及与刹那。第三思是近因等起。故说发言　又解此思为色所以发身．语善色故。或止身．语恶色故。显扬论说。诸律仪色依不现行法建立色性。此中善戒言发身．语者。彼说决定得色名因。定．道合说。此显差别。定．道不发业故</p>
<p>论。或依定中至故是假有</p>
<p>述曰。此中二无表。谓依定中止身．语恶现行思上立定．道戒。不约种子。此名随心转。故现行思可尔种子不尔。故止身语恶者。解名为色所由　问定戒可尔。道共戒若现思者。即八道支正语．业．命以何为体　彼皆表故以现思为体　岂一现思亦表无表　彼非是表但名无表　又虽发身．语。而非表无表。如发身．语思　又望不同。通于二义通表无表不尔八地已上菩萨。及如来身。应无表业等。又此唯用念念增长而体不增。非一刹那有二思并故。故知别脱用此解胜　问曰别解脱种上立无表可尔。以无表示他故。何故定道戒。遂现行上立仍名无表耶。此应是意表　答曰不然。此亦不能表示他故　问曰若尔即散意识现行思应名无表。此亦不能表示他故　答曰此定等中别有殊胜止身．语恶。先有祈愿别脱类故。不发善身语。于现思上假名定道无表。随心转故。散意不然。既非殊胜止身．语恶。及无祈愿等故不名无表。散意殊胜祈愿。即是别脱表戒。从他受得。缘外身．语与此不同。此大乘一支二支乃至多支皆发无表。祈愿胜故。尽形祈故。此意表业现行者名表。然无无表。如瑜伽第五十三．并枢要．及别抄等　然今应说二种无表何大种造等。如五十四．及六十六等解。及如下第七卷抄解。三业无表皆假所以。如佛地第四．成业等解。定共戒与道共戒应明宽狭。此中言定中通明道者。明无漏戒亦名定戒</p>
<p>论。世尊经中至岂不违经</p>
<p>述曰。即第二段外引经难。初问。次答。此初问也</p>
<p>论。不拨为无但言非色</p>
<p>述曰。此总答。下别显</p>
<p>若尔何者名身．语业</p>
<p>论。能动身思至说名意业</p>
<p>述曰。下文有二。一出体。二释名。近意之业。意相应业。名意业。邻近释。依意之业。依士释。此言三种思中第三思正发身．语者。是身．语业体也。前二审虑．决定思。与意俱故。作动意故。名意业。五十三云。不发身．语思名意表业。自有表知故。此二种思是发身．语远近加行。动发胜思正发身．语。是三差别　问曰若发身．语思是身．语业。表无表中何者所摄。如言色．声假名表业。思种假名无表。此现行思名为何法　答曰此正业体。而非表无表。不示他故非表。自表知故非无表。又不恒续故。以色例表假实相征如理思择　由此应作四句分别。有唯名无表非表。谓别脱无表。有唯表非无表。谓散身．语。有亦表亦无表。谓定．道思。瑜伽说。意思自表知故亦名为表。即八地以去观中意俱思通二义故。有是业非表无表。谓身．语业思</p>
<p>问曰何故名业及道</p>
<p>论。起身语思至亦名为道</p>
<p>述曰。此第三发身．语思有所造作。谓于境转造作于心。复能发身．语故名为业。道有二义。一者是前审．决二思所游履故。谓第三思。为前二思所游履故。即是所缘所引发义。如身．语是思所游等。二者或通生当来苦乐异熟故亦名道。思道名亦亦于业也。非唯名业。亦名道故　又亦身．语二。非唯身．语名道。思但名业。即是身．语亦得名业。思亦名道。道者依止义。依之进趣生当果故。十业道中前七之思。为后三种业所履故。意业能生当异熟故。是其道义</p>
<p>论。故前七业道亦思为自性</p>
<p>述曰。非但意业以思为体。身．语二业体复是思。故论言亦　又业道实体唯思是也。假名业道通身．语二。以实思业亦二假道。故论言亦</p>
<p>论。或身语表至说名业道</p>
<p>述曰。前解思业名为业道。此下第二正解身．语名业道义。思所造作。非能造作故。如文可知</p>
<p>论。由此应知至变似色生</p>
<p>述曰。自下第三此总结非。申正义也</p>
<p>论。不相应行亦非实有</p>
<p>述曰。自下第二破不相应。于中有二。初总破诸部。后别破异计。初中复三。一总非。二却诘。三量斥。此即初也。不相应者。简非色．心．及诸心所。不相似故。行简无为</p>
<p>论。所以者何</p>
<p>述曰。外返诘也</p>
<p>论。得非得等至体相可得</p>
<p>述曰。下以量斥于中有三。初难实有。别举体相及作用因。二合难体用。三别难实有　初中有三。一举有法及难体因。二举难用因。三显其宗法以结于假。此即初也　得非得等。是有法。下文云定非实有。法也。此初量云。得非得等。定非实有。非如色．心．及心所等现比二量有体可得故。如毕竟无　俱舍云。非如色等现量可得。非如眼根等比量所得。既不如色等。故异色等无别体用。其无为等即色等性。举色．心等。以显无为如色．心等现可得故。无不定失。又择灭等非此所许。亦无不定</p>
<p>论。非异色心至作用可得</p>
<p>述曰。此难作用。其因有别。谓非异色．心．及心所等。现比二量作用可得故。宗．喻同前。真如与心等非一向异。亦无过失</p>
<p>论。由此定知至分位假立</p>
<p>述曰。举其宗法结归假也。至下当知</p>
<p>论。此定非异至许蕴摄故</p>
<p>述曰。即第二段合难体．用。此者即不相应法也。量云。此不相应。定非异于色．心．心所有实体用。许蕴摄故。如色．心等　其真如等与色等不一不异。不同彼宗不相应行一向有异。无不定失。又非蕴摄。即成异品。况非一向异于色．心等也。许言简过准上应知</p>
<p>论。或心心所至定非实有</p>
<p>述曰。下第三段别难实有。有二比量。此第一也。有法同前。故文不说。谓不相应行。定非实有。或心．心所．及色．无为所不摄故。如毕竟无　毕竟无者。即龟毛等。瑜伽思惠地有四种无。此即彼一。前言异等。真如与心等不一不异。故因不举无为。今言实有。为宗法。故举无为也。简不定失</p>
<p>论。或余实法至非实有体</p>
<p>述曰。有法如前。此中假法。共许瓶等。不共许忿等。今但总言。汝不相应行。定非实有。除假以外许余实法所不摄故。如余假法　此中余言。显色心等所不摄也。不言许者随一不成。文外量云。汝不相应行名。非有此实体。此余心等所不摄故。如瓶．忿等。显扬十八具广破此。不繁广引</p>
<p>论。且彼如何至有实体用</p>
<p>述曰。下别破异计。于中有三。初破本萨婆多等说十四不相应者。第二破大众部．一说部．说出世部．鸡胤部．化地部计。第三例破成实论师无表戒等。正量部等所说不失增长。正理论师所立和合性等　初破本萨婆多十四不相应中有六段。一破得．非得。二破同分。三破命根。四破二无心定．及无想异熟。五破四相。六破名．句．文身　于中一一皆有四文。一问外人说有之由。二外人引有之教理。三以理教难。四申成正义。此即初也。杂心等说异生性狭。退不成就等无处摄故。俱舍立非得不说异生性。即非得摄故。以成不成相返而立故对问也　文言且者。显简持义　又言异者。显不离义。彼宗亦说不离色等别住有体色等俱故</p>
<p>论。契经说故至十无学法</p>
<p>述曰。外人引有之教理也。此显异生圣者俱有得经</p>
<p>补特伽罗。数取趣也。即诸异生　十无学法者。一无学正见。二正思惟。三正语。四正业。五正命。六正精进。七正念。八正定。九正解脱。十正智。此十法义如别章说</p>
<p>论。又说异生至不成就烦恼</p>
<p>述曰。此显异生圣者俱有。不成就异生等言。至下当释。此且引经证得等有</p>
<p>论。成不成言显得非得</p>
<p>述曰。结经证有</p>
<p>论。经不说此至为证不成</p>
<p>述曰。以教理难也。先皆总非。次方申难。此总非也。经说成不成。不别说言异色等有。故非成证</p>
<p>论。亦说轮王至他身非情</p>
<p>述曰。下文有二。先难得已。后例非得　破得中有二。初以教为齐责。后教外别生征　初中有四。第一以教为齐责　七宝者。一象宝。二马宝。三主兵臣。四主藏臣。五女宝。六珠。七轮。此中前五他身有情。后二非情。此七宝义如别章说。既言轮王成就此七宝。岂成他身及非情也。彼宗不许成他．非情故</p>
<p>论。若谓于宝至假说成就</p>
<p>述曰。第二难宝假成。谓彼救言。轮王于宝有自在用。随欲转故假名成就。非谓有得同善恶等</p>
<p>论。于善恶法至而执实得</p>
<p>述曰。何故于宝即假说成非实有得。异生成就善恶诸法言有实得。量云。汝宗七宝。应有实得得。契经说有成就言故。如善恶等　汝善恶法。应无实得得。契经说有成就言故。如七宝等　又量云。善恶等法。应自在故名成就。经有成就言故。如七宝等　此就他说</p>
<p>第三例宝唯现。彼复救言</p>
<p>论。若谓七宝至可假说成</p>
<p>述曰。此牒彼计。七宝现在。可说自在名为成就。善恶之法理则不然。非必皆唯现在有故</p>
<p>次论主难</p>
<p>论。宁知所成至理非有故</p>
<p>述曰。宁知善恶离现在有。离现之法非我许有。故今言现者。无为亦是现。今即有故。又现者现在。现在外皆非有。择灭等亦尔。而我真如与现在法不即不离。不可离现而说有故。故知唯有现在之法。即可自在故名成就。离现实法理非有故。故知决定不成过．未。而我真如不说实得得。而智证之故假说无妨。择．非择灭我无别体。亦非此证</p>
<p>第四破外伏难。外人问曰。若无得者。未得．者未得已失。及无为法应永不成</p>
<p>论。现在必有善种等故</p>
<p>述曰。未得．已失现行之法。现在必有善．恶．无记诸法种子。后得生故。于现种子假名成就。已得真如者。有无漏种。须即缘故</p>
<p>善种等言。摄恶．无记。及真如智。更无过失</p>
<p>论。又得于法有何胜用</p>
<p>述曰。自下第二教外别生征。于中有二。初总。后别。今总问彼。又此得等于所得法有何胜用</p>
<p>论。若言能起</p>
<p>述曰。毗婆沙中虽有二说。得于所得能起不失。婆沙本意取不失因。生能起法。非得能故。下难有二。此外人言能起诸法。起者生也。即生彼法义</p>
<p>论。应起无为</p>
<p>述曰。论主难云。应起无为。以有得故。如有为等</p>
<p>论。一切非情应永不起</p>
<p>述曰。一切非情即外具等。应永不起。以无得起故。如龟毛等　彼宗不许外法非情有得得故。过去．未来已成就法应恒常起。以有得故。如现得法</p>
<p>论。未得已失应永不生</p>
<p>述曰。一切未得应永不生。已失之法更不应生。此中通说。未得之法及易界地等已舍之法。应永不生。无能生得故。如龟毛等</p>
<p>论。若俱生得为因起者</p>
<p>述曰。此设彼救。未得已失之法现虽无得。彼皆许有俱生得故后时能起。以俱生得为能起因故。今牒之云若尔者</p>
<p>次论主难</p>
<p>论。所执二生便为无用</p>
<p>述曰。诸有为相应无用故。有俱生因及前后得故。此中所说大小二生更何所用。汝宗有情数法二生。应无用。许有能得故。如无为法</p>
<p>论。又具善恶至应顿现前</p>
<p>述曰。若法由有前后得等皆能生者。应一切时顿生三性。得恒有故。量云。汝善心起时余所未起善恶等法现有得者。并应亦起。以有能生得故。如现起善法　更互为量准此应知　彼复救云若虽有得。无所余因可和合故不俱起者</p>
<p>论。若待余因得便无用</p>
<p>述曰。所待之余自能生故。以前破文俱舍等有</p>
<p>彼复救云</p>
<p>论。若待于法至成就彼故</p>
<p>述曰。此牒彼计。若无得者不成就彼。正理师救</p>
<p>次论主难</p>
<p>论。诸可成法至实不可得</p>
<p>述曰。即是现在及真如等。皆不离有情。何须得成就。过．未无法。前已论故更不须成。离有情者实不可得</p>
<p>论。故得于法俱为无用</p>
<p>述曰。不离有情法。若离有情法。俱为无用。前何须故。后即无故。又得于法为因能起。或不失因。以理推征。俱无用也　此中离言有二。一内有情数法名不离法。外无情法名离有情法。初可说有得。后不可说有得。二云识所变不离有情法。即非情法亦不离有情。无法名离有情法。初说有得后即无得。亦通非情说有得也。既说轮王成就七宝。亦得说成他身非情。故通取得他非情胜。又现行成就即一切法。非情现行宁即非也。故后解胜</p>
<p>论。得实无故非得亦无</p>
<p>述曰。以得无实故非得亦无。得有用而尚无。非得无用如何有。非得非有。得与非得相返立故。如得</p>
<p>论。然依有情至三种成就</p>
<p>述曰。申正义有二。初明得。后明非得也。然外非情。他身。过．未。皆非可成。然以轮王成七宝故亦许。大乘于他．非情许建立得。可有受用者许成就故。准下第二成他根不成以为二说。此言可成。谓五种姓互所无者名不可成。即自身中所有种子。及现行中可受用者。他身．非情名可成法。依此等上立成就．得。然今大乘都无文解得．成就别。准理及教。实体无别。如瑜伽论五十二说。云何得．获．成就。谓若略说生缘．摄受．增盛之因说名为得。彼复说言。当知此得略有三种一种子成就等　故得．成就二无差别</p>
<p>依何分位立成就也</p>
<p>论。一种子成就至三现行成就</p>
<p>述曰。五十二说。若所有染污法。诸无记法生得善法。不由功用而现行者。染法未为奢摩他伏。无记未为圣道永害。生得未为邪见损伏。如是名为种子成就。此等未损。行与不行皆名成就。故瑜伽言。于引发缘势力自在假立为得。即是一切见．修烦恼。三无记法任运起者。及生得善所有种子。皆此成就。从无始来此等种子数修习故。然五十六。对法第五。说种子成。如生欲界未离欲染。此诸烦恼及随烦恼名为成就。若离此地欲亦名不成就。彼依有体及与损害能生现行作用力故名成不成就。瑜伽唯约未为损伏能生用说。无不成就。亦不相违。对法论等。不说任运一分无记是种子成。生得善中文亦略也。然准彼论。自在成就言一分无记。其种子成就。理亦摄余一分无记。其生得善与瑜伽同。然准对法。亦应如彼烦恼。理说通成不成。以在他界不起他界生得善故。唯说成就同于瑜伽。以瑜伽中但依染法能生用说。其能治道说奢摩他。不说无漏道。以对法中。通说染体及用未灭名为成就。通无漏道名为能治。对法文尽。瑜伽少分。故知二论各据一义。此种成就唯取种子。如瑜伽说。对法论中但约染法。有体无体有用无用。名成．不成。生得有用名为成就。亦不说现行名种子成就。今依对法依体用有名成。约体用无名不成者。且依用说。如欲界染法为奢摩他伏。第七识中一向成。六识中名成不成。六识之中见道一向成。修道名成不成。修道中我见等不伏名成。贪．嗔等伏名不成。已伏者作用无名不成。未伏作用有名成。若无漏道。依染种体名成不成。义亦有别。离欲界染见道门者。一向不成。已断故。修道通成不成。修道中第七识一向成。金刚心方断故。六识一向不成。此依我见等离欲断说。不尔即通成及不成。其无记法。若有圣道望断缚。名成不成亦得。望体成佛名不成。不尔名成。若生得善法。有依用名成不成。未为邪见伏。生在此地名成。若邪见伏不生之地名不成。若依体说。若已成佛名不成。已舍故。若未成佛恒名成。对法中染法。有体及用名成不成。说有无漏对治道故。瑜伽唯有作用名成不成。以增盛种子方名得故。无记．生得善。唯瑜伽有约损用名成不成。无记体者。应互相准作成不成　自在成就者。瑜伽论说。若加行所生善法。及一分无记。增盛种子名自在成。由加行力方得自在。又成此时名自在者。故说此等名自在成。对法论说。加行善法。谓世出世一切功德一分无记。谓工巧处变化心等。等言为显摄威仪心极串习者。唯除生得无记之法。若准对法染污等法说。其加行善等。若体若用。亦有成不成者。如断善根用不成。成佛之时体不成。有漏者已舍故。无记亦有用成及不成。离缚等故。若望成佛亦有体不成者。其无漏种亦尔。用有成不成。谓得胜舍劣。及退失现法乐住等名不成。已生现行者名成。有未起无漏现行位名不成。后起现位名成。其体亦有成不成。无种姓名不成。有者名成。有三乘决定所有姓名成。互所无名不成　现行成就者。对法等说。诸蕴处界。若善．不善．无记现行。名现行成就。种若断损。现行亦不成就。现起时必名成。不起位名不成。前二唯种。此唯现行。三种成就皆通有漏。若无漏法唯后二种。若大乘位伏断有异。如枢要说　问何故种分为二。现唯立一　答以种隐而难知离之为二。现行显而易了合而为一　又影显故</p>
<p>论。翻此假立不成就名</p>
<p>述曰。此显非得翻得而立非别有体。断体断善不成等皆此中摄。然今辨得聊以义门。一辨依处。今者通说依他．非情。自心变似皆自种子之所生起。通成他身。及非情法。不同小乘心外取法故。二辨差别直申正义。恐理不明。聊相对辨。萨婆多得依三种别。一属所得谓有为得。二属能得道。谓择灭得。通有无漏。三属所依。谓非择得。属所依众同分也　今者大乘有为法得定属所得。择灭之得亦定属道。然唯无漏　非择灭得略有三种。一属道。谓六行伏惑所得无为。非是择灭。不断种故。不属所依。世道得故。二属所依。所依谓第八识。如毕竟得非择灭法。及佛身中邪理不生等。三属种子。暂缘阙法。有种子在不属所依故　或即属所依。种子即本识故。非心缘证。亦不属道。故但属种。然通有漏及无漏法。三性别等如对法说　所非得法亦通一切。即前一切种子缘阙不生名非得故。非得唯有属于所依。通有无漏。或属种子。暂非得故。种犹有故。亦有义门。与小乘别。如余记说。不能繁述　所成就有三。所不成就亦尔。前说不成即三非得</p>
<p>论。此类虽多至名异生性</p>
<p>述曰。五十二说三界见所断种子。唯未永害量名异生性。即通二障不善．无记二法之上假施设之。异生性者。或五四蕴成有情法。性唯染污。异生之性名异生性故。异有二义。一别异名异。谓圣唯生人天趣。此通五趣故。又变异名异。此转变为邪见等故。生谓生类。异圣人之生类名为异生。生者是总。性者是别。异生之性。并依主释。以变异名异。圣非异生。又如婆沙广解名字</p>
<p>论。于诸圣法未成就故</p>
<p>述曰。释其所以。唯依见断种子上立。此有四种。一无种姓。乃至第四如来种姓之所随逐。随所有姓二障种子即建立之。不唯约能障上立。无种姓人无别障故。应言未得见道二障上立。二乘断一分。名一分圣。俱句摄故。此等诸门及释难。如下第九十障中解</p>
<p>论。复如何知至有实同分</p>
<p>述曰。初问有由。次彼部答</p>
<p>论。契经说故至乃至广说</p>
<p>述曰。外人引经</p>
<p>次论主非</p>
<p>论。此经不说至为证不成</p>
<p>述曰。经明不说别有自体。即依色．心之上说天人同分。故证不成</p>
<p>论。若同智言至知实有者</p>
<p>述曰。下有三难。初内外相同难。此牒外救。若无别实众同分者。即缘界．趣。及四生等。同言同智应不得生。以无能同相似法故。无不生心。要缘有故</p>
<p>论。则草木等应有同分</p>
<p>述曰。论主难云。则草木缘之。亦起同言同智。应别有同分。草等既无。人等应不有。量云。汝宗草等。应有别同分。起同言．智故。许如人天等　又应天人等。无别实同分。起同言智故。如草木等　有何所以不许彼有耶　彼若救言。如趣生体唯内有情有。而外无情无。同分类应尔。非外皆应有。若六足．对法文无法同分。唯俱舍．顺正理师立　今难俱舍等曰。趣等唯业果。外法可言无。同分许非唯业果。何妨外法有同分。如异熟色外法可无。若等流色外非不有。若言外法无乐欲故即无同分。无乐欲故应无生等。若言有为法故有生等者。即相似法故应有同分。若言同分乐欲之因。同分无故亦无乐欲。乐欲无故亦无同分。应唯说有有情同分。应不与一切相似法为因。又趣是趣向。外法可非趣。不以趣向解同分。何得如趣外法无。相似法上有同分故。此难古萨婆多师。更有余难准生为之　又汝自言起言．智故有此同分。即外法非无。前后虽欲分疏。实为难解也。故此同分应亦非情有。此设外救出自论文。复为征逐文外意也。请审详之</p>
<p>论。又于同分至有别同分</p>
<p>述曰。此下第二能所无差难。若以于法起同言．智。便别有体者。同分亦起同言．智。应别有同分。彼说同分更无同分。此相似法云何乃然。量中翻覆皆应准知。然彼救言。如所造是色为四大种所造。大种虽是色。更非他所造。同分亦然。体为能同不假他同。此义失宗。若以造故名为色。四大无能造。故可名非色。但以变碍名为色。何得如同分。相似法上有同分故　又不然。大种有胜功能。称大而是种。更无大故。不为他所造。同分更无有胜能。然体既非一。复起同言．智。与法既不殊。何为无同分　又体是能同故。更无别同分。亦应体是能生故。更无别物生。生体是能生。更为生所生。同分是同他。更应为他同。汝以大大返征。我以生生却逐。设欲翻其胜论尚自难知。何况许有同分实。而自坠耳</p>
<p>论。彼既不尔此云何然</p>
<p>述曰。彼同分既无同分不尔。此法何为许然有</p>
<p>论。若谓为因至知实有者</p>
<p>述曰。下第三宿因非假难。此牒正理师救。由同分为因。起同事同欲故</p>
<p>论。理亦不然至有实同分</p>
<p>述曰。若尔即应唯与事业及欲同为同分。不与眼等色．声．触等相似法为其同分。若许事．欲外亦与为因。但内相似皆有因者。即应外法色等相似应类亦有同分。量云。汝外相似色处法上。应有同分。色处摄故。如内色处　如此征逐亦顺其理。又以理说。无始宿习为因。于今事业起同事．欲。何要别执有实同分</p>
<p>论。然依有情至假立同分</p>
<p>述曰。申正义也。众者种类义。如婆罗门等。同是一义。同是一婆罗门故。分者相似义。同虽通能所。今属能同。众之同分。依士释也。不同小乘。彼别有体。分是因义。众同之分故。今则不然。不在外法内外异故　然大论等中。唯趣生上立彼同分。诸论不说外法之上亦立同分。以理而言外有亦好。教中且说胜所依处。非外无也。俱舍．经部然即许之。设立外法有。亦无过失。今且依有情内法上立。如对法抄。及枢要说</p>
<p>次第三破命根</p>
<p>论。复如何知至有实命根</p>
<p>述曰。此问外人</p>
<p>论。契经说故至说名为寿</p>
<p>述曰。萨婆多师等引经为证。即诸论云寿．暖及与识。三法舍身时颂。应知命根说名为寿。命根解释虽多。正义唯在于此。命谓色心不断。是命之根　或命者第八识。以情为命也</p>
<p>论。此经不说至为证不成</p>
<p>述曰。此论主责。非说异色等有实体故。非证实有</p>
<p>论。又先已成至无别命根</p>
<p>述曰。此即第一离识无别难。汝说命根。非离于识实有。寿．暖．及识三法摄故。如暖　暖是色法。前破色中说不离识故今为喻。不尔喻中所立不成。此中色不离识言。即通总别。总取一切色为喻亦得。别取暖为喻亦得。故不别言暖。恐失总故</p>
<p>论。又若命根至非实命根</p>
<p>述曰。此中第二如受非根难。量云。汝所言命根。非实命根。许异识实有故。如受．想等　自命根假无违宗失。萨婆多师以命能持身。唯业能持命　如经部等无命根者。不然。即入无心定无物持身。及无色界生。起不同分心。无漏心等。便非彼趣。无假命根所依等故。萨婆多以命能持故。即无前过者。今立量云。又汝命根。不能持身。以非心故。如色　以众同分前已破故无不定过。又不尔者并取同分及命根皆不能持。和合名宗。又入无心定时既令无心。如何有命。量云。汝入无心定等时。应无实命根。此中等言等取无想异熟。彼睡眠．闷绝二位并有心故。但等一也。以无心故。如死尸等。或树木等。故知无心定等中定识不离故是有情数。有情数为比量如下文可知。又命根须何法持。即言是业。若尔此业足持果法。何假命根。量云。除命根外余异熟法。应实命根不能持之唯业能持。宗也。业所招故。因如汝命根。喻。若言以暖．识间断故不然者。更立量云。汝命根。不能持身。以非心故。如色等。又对经部师。眼等不能持种。入无色时舍故。阿赖耶识入无心时不舍。能持种等。不可为例</p>
<p>论。若尔如何经说三法</p>
<p>述曰。下文第三假为他诘难。于中有六。外人云。若言寿体即识性故。经言三法</p>
<p>三法者何</p>
<p>论。义别说三如四正断</p>
<p>述曰。此论主答。但是一识义别说三。谓阿赖耶识相分色法身根所得名暖。此识之种名寿。以能持识故。现行识是识。故言三法义别说之。非谓别有体性。是则身舍暖时。有余二不舍。如无色界生。余二舍时暖必随舍。故言三法舍身时等。然今此三约义别说。但是一体。如四正断。四正断约已生未生善恶二法义别说四。体但是一精进数也</p>
<p>论。住无心位寿暖应无</p>
<p>述曰。此外人云。若寿．暖体即是识者。入无心位识已舍故寿暖应无</p>
<p>论。岂不经说识不离身</p>
<p>述曰。此论主答。识不离身。明亦有余二。非我宗中许无心定而无有识</p>
<p>论。既尔如何名无心位</p>
<p>述曰。此外人问</p>
<p>论。彼灭转识非阿赖耶</p>
<p>述曰。此论主答。言无心者。彼灭或六或七转识。非阿赖耶。此恒有故。所以有暖．寿</p>
<p>外人问曰。何知此位有此识也</p>
<p>论。有此识因后当广说</p>
<p>述曰。下第三卷自广说也。正理师云。若无命根谁为界．趣．生之体。于无色界起不同分心。及无漏心。于下二界入无心定。谁能持身。识．暖不恒故。入无心位寿．暖有。三是一体亦有识。入无色位色皆无。三体既一应有暖　无色厌暖色。有识即无暖。无心不厌于细心。所以亦有识。其义应思</p>
<p>论。此识足为至有实命根</p>
<p>述曰。遍简色及五识。不遍三界故。恒续简第六识。异熟简第七。此阿赖耶识足为界．趣．生体。是遍三界一切位中。及不断。恒相续。复是引业。真异熟果。余法虽亦属界．趣．生。非真异熟。故汝无劳别执有实命根。界虽亦通余法。此是真实界体故也</p>
<p>外人问曰。前言识种即是命根。何义名根</p>
<p>论。然依亲生至假立命根</p>
<p>述曰。此中义意。但依本识自体分种。今论主言。依者显体是假依实上立。依谓所依。亲者即简异熟因。虽生此识是增上缘。非亲生故。此中据名言种为因缘。亲生此识种子者是。言生者简名言之种身中。极多非业所牵。不能亲为因缘生于今识。今取生者简去不生。言此者简亲生余识种子。言识者简相应法种。唯取识种故。言种者简现行。不取第八现行为命根故。彼所简者皆非命根。今取亲生之名言种上。由先世业所引持身之差别功能。令色心等住时决定。依此功能说名命根。非取生现行识义。以此种子为业力故。有持一期之身功能差别令得决定。若此种子无此功能。身便烂坏。阿赖耶识现行。由此种故。能缘及住持于眼等法。亦名能持。此种正能持于现行之识。若不尔者。现行之识应不得有。及无能持余根等法　由此功能故识持于身。现行由种力故生。及缘持法。不名命根。非根本故。由种生故。此种不由现行有故。种为诸法之根本故。如决择二十二根中命根无所属　若取现识为根。即定属意。何故云无属。先业所引种上别功能为命根故。是此中意　然显扬第一等。言六处住时决定假立命者。即第六意处是。此本识种子故。如无始法尔六处相续言。唯取第六处　又是现行。识所持故。从所持说能持种业名命根。命根所持。体非命根。令六处住时决定故。故种为命根。余现行色心等非命根。不恒续故。非业所引故。然业正牵时。唯牵此种子。种子方能生现行。非谓现行名命根。故唯种是根　又解云。此识种子者。谓五根是本识之相分。相分不离识故。总名此识种子。然功能虽是一体。是色及心差别故。唯言此识。此中见．相种子同体之义。取六处种子皆命根体　虽知二解。或本识种。或六处种子。六处种子中五处或时中断。而本识独在不名为死。取五根种者。即应有死。以于中间无功能故　或命根三界有差别故　或命根应非一。以种子非一故。虽复释言见．相同种。既五根种即本识种。与前解何别。俱唯一种子体故。若相．见别种。此如何通。有多过故。前解为胜。亦顺正理。如下第八增上缘中。亦唯取本识种子故。此通无漏。佛亦有故</p>
<p>次第四破无心定等及果</p>
<p>论。复如何知至有实自性</p>
<p>述曰。论主问彼实有所由。</p>
<p>论。若无实性至令不现起</p>
<p>述曰。此外人答出其有理。非但经说。且于三位中心等不起。若无别实法遮心等不生心等。如何能暂不起</p>
<p>论。若无心位至名无心定</p>
<p>述曰。下有二难。此为厌色齐心难。论主将难先牒彼义。但言入定唯牒其定。不牒其果。例同破也。若入此二无心之位。有别实法异色．心等能碍于心名无心定者</p>
<p>次下正难</p>
<p>论。应无色时至此云何然</p>
<p>述曰。应入无色之时。亦有别实法。异色．心等能碍于色名无色定。彼既不尔此云何然。厌心之时。有别非色非心来碍心。厌色之位。亦应有别非心非色来碍色。厌色之位入无色。无别非色非心来碍色。厌心之时入无心。宁别非色非心来碍心。无色既唯有心。无心应唯有色　二外人难曰。厌心入无心。不许别法碍。即令厌色入无色亦有别法遮。汝大乘厌色入无色。无色即非是色种。厌心入无心。无心应非是心种。厌心入无心。无心即心种。厌色入无色。无色应色种。然彼无色即非色种。故亦无心即非心种　三论主云。色法唯所厌。无色非色种心法亦能厌。无心故心种。即是色法非能厌。无色非色种。设令色法亦能厌。无色不妨是色种。四外曰。我亦应然。心法通能厌。别有非色非心来碍心。色法唯所厌。无别非心非色来碍色。五论主云。心法亦能厌。别有非色非心来碍心。色法唯所厌。唯应有色来碍色。色法非能厌。不许非色非心来碍色。心法即能厌。唯应心种来碍心。我义心法通能厌。即说心法名无色。色法唯所厌。故说心种名无心。即是心法通能厌。唯有心种名无心。色法唯所厌。唯有心法名无色。此中翻覆子细逐征。论文虽复不论。讲者应须审悉。不尔此文即为自害</p>
<p>论。又遮碍心至假亦能遮</p>
<p>述曰。此为第二假遮非实难　堤谓堤堰。塘谓[土*幻]塘。此中意者。谓萨婆多极微是实。和合色是假。如瓶等及堤塘。既是和合假法能遮。极微实法乃不能遮。不和合故。假法遮物此极成法。今引为喻。今明假法亦能碍心不须实法。如堤塘等。然俱舍云如堰江河等者。此引有别法为碍。非谓假实为喻</p>
<p>次大乘中自出己义</p>
<p>论。谓修定时至遮心心所</p>
<p>述曰。此申正义。谓修定时。于定加行厌患有漏无漏粗动心．心所故。无想六。灭定七。无想有漏。灭定无漏。无想厌如病等。灭定止息想。俱为劳虑故厌患。发胜期愿云。我欲或一日。乃至七日。或一劫。或一劫余无心。遮心．心所</p>
<p>论。令心心所渐细渐微</p>
<p>述曰。遂厌此心。令心．心所渐细渐微。此犹远加行也</p>
<p>论。微微心时至厌心等种</p>
<p>述曰。正欲入定至微微心时。即是末后邻次于定前刹那心。熏异熟识成极增上厌心种子。以前诸位虽熏成种。犹中下品。未名为定</p>
<p>论。由此损伏至假立二定</p>
<p>述曰。由是增上厌心种子。余粗动心等。于后念以去暂不现行。依此一期无心分位假立二定。此二定种无想有漏。灭尽无漏　此说因位初入灭定。非久串习。故说灭心定前厌患种为定体</p>
<p>论。此种善故定亦名善</p>
<p>述曰。即以厌心功能种子为定体性。故定是善。此则二定加行门别。对法第二。显扬第一。瑜伽第五十二．五十六等广说。及彼抄会。又此论第七卷自广解</p>
<p>论。无想定前至假立无想</p>
<p>述曰。下明定果。即是微微心等诸明了心。求无想果。将此果以为涅槃。所熏成种。此是增上微微心是　招彼异熟。即招阿赖耶识。依此本识余粗动六转识想等不行。于此无心分位假立无想异熟　此言虽总。而意欲说明了心时。种子招总异熟。无心以去厌心种子。招别无想异熟。论种子体。是一种子通招总别。若据其位前后有殊。有心无心二果别故　又解微微心以前。明了故招总果。微微心细所熏成种感别果。二种种子各招一果。亦不相违。微微心种转为无想定等故　前解为胜　今解即是彼地六识中善染等心不行位建立此体。如许无心唯依本识。即依本识上立此无心。无心实非异熟。亲依异熟立。得异熟名。故论云不恒行心．心所灭。不简何性心。然瑜伽五十三云唯约生得心心所灭立此异熟者。即善等恒行心。生便即得故名生得。非谓异熟生得无记心。或种依本识。是生得无记性。与本识同性故名生得。此相传解违下第七。然不顺理。又解第六异熟舍受生得无记心灭种子上立。即是依本识。而生得粗动想等灭故。建立此异熟。此师为正。诸论皆说生有初心定无覆故。如下第七　第六识何时灭。此有二义。如下第七卷中广说自有三师</p>
<p>论。依异熟立至亦非实有</p>
<p>述曰。此无想天非真异熟。是异熟生。诸论说名无想异熟者。依真第八异熟识生得种立故名异熟。非是总报真实异熟。如言从异熟所生名异熟生故　无想异熟。及二无心定亦非实有。总结非也。余门分别如下当知　就别破中。上来四段合破七种不相应讫。初二定持业释。无想异熟通持业．依士。下第三．第七卷自当了知</p>
<p>成唯识论述记卷第二(本)</p>
<p>成唯识论述记卷第二(末)</p>
<p>沙门基撰</p>
<p>论。复如何知至有实自性</p>
<p>述曰。自下第五破萨婆多等实有四相　于中有四。初问外人。次外人答。第三广破。第四述正。至下当知。此即初也</p>
<p>论。契经说故至乃至广说</p>
<p>述曰。此即第二外人引经证有实相。此中应言有三有为之相。有为。是所相法。有三之相者。即显有为有三能相也。重言之有为者。此属能相。显法有此。体是有为。是缘生性。非如白鹭。表水非无。亦非如童女相。表法是善．不善。不重言有为。疑表有为有。或表有为通善．恶性。今为简此重言有为。又此之言即第六转。是依士释。故知离法别有相体。非无异法可说之言　问既有四相。何故此经但说三种　俱舍二说。初云除住。若法令行三世迁流。经说为相。生迁未来法。令流入现在。异．灭迁现法。令流入过去。令其衰异．及坏灭故。如三怨敌见怨处林。牵出．衰力。损坏其命。住于彼法摄受．安立。乐不相离。不说相中。又无为法有自相住。住相滥彼故经不说。然经说住异。是此异别名。如生名起。灭名为尽　第二师说。即此经中住．异合说名住异相。住是有情所爱著处。为令生厌与异合说。如示黑耳与吉祥俱　乃至广说者。谓有为之起亦可了知。如枢要说　然今大乘。释经说者文各不同。或说一相。谓四嗢柁南中取诸行无常。或说二相。谓玺弟子应观诸法生灭而住。或八不中不生不灭。或说三相。如此经说三有为相。或说四相。处处皆同有何密意作此说　此说一相者。谓说生灭等总名无常。非常相故。八十一云有起尽故是无常也。即是生．灭等合名无常。如瑜伽论五十二说。若由此相起厌思惟。但说为相。能起厌患离欲。解脱。本无今有生。有已还无灭。名无常相。故经说一谓即无常　何故生．灭等合名无常　以有非恒有。无非恒无故。无非恒无所以言生。有非恒有所以言灭。无为有而恒有。无法无而恒无。以二常相　今此有为。有不恒有不同无为。无不恒无不同兔角。故合名无常。无彼有．无之常相故。此非即是四中灭相。亦兼生故　住异与生。同一世有故合说　说二相者。瑜伽论说。生及住异俱生所显。故住异二合为一分。建立生品。于第二分建立灭品。此法有时名为生品。若后无常名为灭品。令诸弟子应随观住。八不翻此。为除执著故但说二更不说余。又无常相起厌思惟。即是此中说二所以　说三相者。谓一生。二灭。三住异性。瑜伽论说。由一切行三世所显。由未来世本无而生。彼既生已落谢过去。现在世法二相所显。谓住及异唯现在法有住可得。前后变异亦唯现在。总说住异而为一相。似同俱舍第二师说。然世不同　说四相者。义用四故　然今此引三相之经。共许经也</p>
<p>论。此经不说至为证不成</p>
<p>述曰。此即总非。大乘四相。与色．心等。非一非异。遮外定异有实自体。故言此经不说异等</p>
<p>此下别破有七</p>
<p>论。非第六声至即色心故</p>
<p>述曰。第一六转无差难。破所引第六转言　彼立量云。之有为相言。别有体。有第六转言故。如天授之衣。祠授之钵等。今为作不定过。又如世言色．心之体。非离色．心而别有体。返成生等非离于法有体亦然。谓立量言。第六转言所目诸法。非定别体。第六转故。如色．心之体。识之了别等。不遮诸法有别体者。然遮生等定别有法决定相违</p>
<p>外人救云。其能相体。非即所相。说能所相故。如烟表火等。大士相等为例亦尔。即能．所相定各有异。故知生等与法定别　论主破云</p>
<p>论。非能相体至异地等故</p>
<p>述曰。第二能所不异难。表火之相能所别。例生等相能所殊。地等坚等能所一。例生等相无别体。地坚为相。乃至风动为相。虽有之言。及能所义。然非体别。生等应然　然就极成便无实大士。以众同分大乘经部皆不许故。若就他义。大士亦成。萨婆多等。今依自宗引大士相有体为例。若依共许。彼例不成。故俱舍中返以为难。云非大士相异于大士等。此中比量返覆可知。然为他因作不定过　此中遮定第六转言有别自性。非遮一切</p>
<p>外人复曰。若能所相体是一者。何故经言有为之相</p>
<p>论。若有为相至应异所相</p>
<p>述曰。第三二相应齐难。此论主征。经言无为寂静为相。又经说言无为之相。故离能相无别所相　量云。汝无为相。应离体有。说之相言故。如有为相。返为有为比量可知　然今论主理亦应然。经说有为相。别立其假相。经说无为相。应别立假相。假相有立．不立。实相亦然。亦有有者。有无者故　有为有变异差别可立假。无为体不异。何须立假相　无为无生。无老。无灭。亦应立此三种能相　体无起尽。又非多法显分位殊。故无为法不假立相。此义应思　外人复云。无为不堕世。不与能相合。有为既堕世。故与能相合　此亦不然。有为堕世。堕世相合。无为非世。非世相合。大乘应尔。无为非世。非世无假相。有为堕世。堕世无假相　此难不然。为显差别堕世立相。无为自法无差别。何得立假相</p>
<p>更重难云</p>
<p>论。又生等相至齐兴作用</p>
<p>述曰。第四四相齐兴难。有三子段。第一例体应俱难　量云。汝生用时。住等三用亦应即起。体现有故。犹如生相　住等三法若起用时。生用应起。以现有体故。如住等三用。住等三用比量亦然。彼宗计为前后起故</p>
<p>论。若相违故用不顿兴</p>
<p>述曰。子段第二例用相违难。即此古昔萨婆多。救用前后起。今论主牒用相违故用不顿起</p>
<p>论。体亦相违如何俱有</p>
<p>述曰。此论主难。彼若救言体不相违故得俱起。用相违故不得并者。即应难云　以体同用亦应相违。体不离用故。如用　以用从体用应不违。不离体故。如体</p>
<p>此上。古萨婆多师四相用违。前后别起故为此难。正理论师为救此义。复别解云。三相用俱一时。所望别故。住引等流果。异衰其力令后果弱不及前法。其灭可知　子段第三新宗背古难。论主非之</p>
<p>论。又住异灭用不应俱</p>
<p>述曰。以相违故。如苦．乐受　彼若救言。谁谓相违。若尔灭相应不灭。住不相违故。如生相等</p>
<p>又难此师</p>
<p>论。能相所相至无别性故</p>
<p>述曰。第五段有三　第一如体本有难。彼部计用离体外无。故为此难。令用同体亦本来有</p>
<p>彼若救言。以待因．缘用不顿起。因谓同类因等。缘谓余三缘　次子段第二因非本有难。论主答破</p>
<p>论。若谓彼用至应非本有</p>
<p>述曰。此既本有何不顿生。所待因缘若先无者。便违自执。论主亦然。种子体本有。何不用恒生种子体本无。理应无种子。若以假故要待缘。合方生。我亦实故要待实缘方起。汝实缘现有。何不恒合。汝假缘恒有。何不顿生。解云。虚疏之法。缘虽现有种。更无外缘。即不能起。以劣弱故。汝之实法何得例然。此义应思</p>
<p>正理论师复救之曰。法待因．缘故不顿起。因有亲疏。缘法亦尔。亲因虽有。无疏缘用。亦不得生。如虽有种。水不合时。芽不生故。次子段第三生等无能难。论主破</p>
<p>论。又执生等便为无用</p>
<p>述曰。既有同类亲因缘体。余缘亦合。即已得生。故执生等便为无用。既有水．种复待余生。如是横执实为无用</p>
<p>论。所相恒有至亦有生等</p>
<p>述曰。第六体等相同难。又所相法三世恒有。而言有生等来与法合。汝之无为体恒有。应有生等合。以此返成无为无生等。有为亦应然。此中比量返覆可知</p>
<p>论。彼此异因不可得故</p>
<p>述曰。彼若救言三世之法是有为故。与生等合。无为体常住。何得有生等。难云。三世之法体有为。即有有为之相合。无为体常住。应有无为之相合。又彼救言有为有起可待相合。无为无生不须相合。难云。无为无起不须相合。有为体起何须相合。由如是理征难不穷。故次论云。彼此异因不可得故。因者所以</p>
<p>论。又去来世至非实有性</p>
<p>述曰。第七有．无乖角难。有二。初难后结。难中有四子段。第一定世有无难。欲破生灭无。先破世非有。量云。去．来二世。非实有体。非现在故。及非常故。如空华等。非常之言简无为法。此定去．来无</p>
<p>次子段第二生．灭非依难</p>
<p>论。生名为有至应非现在</p>
<p>述曰。生法名有。未来既无。如何有生在彼无世。现在既是有。过去名为无。灭体令法无。应非是现在故。应灭相在过去世。萨婆多说在现在故</p>
<p>彼复救言。谁言灭相其体是无令成过去</p>
<p>论。灭．若非无生应非有</p>
<p>述曰。子段第三灭．生相翻难。此论主难。生．灭体相违。生法体是有。灭．生相返故。灭法体成无。灭体若非无。生应非是有。然正理师。未来之世生有功能。及过去有与果功能而非作用。作用唯现在。即是取果用。此亦不然。何不去．来法皆令有功能。生非作用。与果亦非是作用故。即未来一切法应恒时生。过去一切法应恒与果。若言作用说现在。过．未说功能。即现在有功能。应名为过．未。唯住相取果可名作用。异．灭不能取果。即是功能。便非现在。若谓作用不要取果。即显生相亦非功能。此义应审。诸论无有。婆沙第三说未来三法有作用者。复如何通</p>
<p>论。又灭违住至何容异世</p>
<p>述曰。子段第四违同须异难。又灭能灭法。住能住法。体是相违。宁执同世。住既不违生。一种令法有。何容返异世。故应生．住同在现时。灭相体无令成过去。灭应与住世定不同</p>
<p>论。故彼所执进退非理</p>
<p>述曰。第二总结非也。进为相违。体不得俱有。退不相返。用何不齐生。又进非理。应灭与住不同时。退非理。生．住例应同世。又进住．灭异世。便违自宗。退住．灭世同。复乖正理。别破异相如俱舍说。即前异不成。异前非一法。广说如彼。今略不破</p>
<p>论。然有为法至假立四相</p>
<p>述曰。下述自义　文有其二。初申自义。后结成假　初述正义。文复有五。初简他宗说立相意。文意可知</p>
<p>论。本无今有至无时名灭</p>
<p>述曰。自下第二说相相状　言四相者。即本无今有等法。暂停名住。与前后念法别名异。生．灭可知。此并如菩萨地四十六卷说</p>
<p>论。前三有故至故在过去</p>
<p>述曰。第三约世辨相</p>
<p>论。如何无法与有为相</p>
<p>述曰。第四释难。此外人问　灭若是无。如何与现在有体法为相</p>
<p>论。表此后无为相何失</p>
<p>述曰。此论主答。不表法现在。但表法后无。因明者。说无得为无因故亦无过　若尔即龟毛等应立为相　答此不同彼。非后无故。本无今无故非是相。即现在法于后无时。名之为灭。假言过去。过去体无。实非彼世</p>
<p>论。生表有法乃至暂有用</p>
<p>述曰。此文正述说相所由。及相所表。意义可知</p>
<p>论。故此四相至而表有异</p>
<p>述曰。虽于一法义别说四。所望既异故表不同</p>
<p>论。此依刹那至亦得假立</p>
<p>述曰。第五立一期。此中四表但约刹那。然一期生十时分位。亦得假立。一刹那立同萨婆多。一期等立同正量部。合二立者同经部师</p>
<p>论。初有名生至转变名异</p>
<p>述曰。此则正叙一期四相。菩萨地说刹那四相。余论等处但约一期。此中通说。彼皆互举。同显扬．及瑜伽八十八说。诸论皆说刹那之异。唯望于前。此说于异亦望于后。诸论通说一切有情。无学末心无后法故唯望前作。此论亦说除彼末心。余有情类可有为语。亦不相违。既一期生自望为相。故立异相依转变立。不同刹那望前后法</p>
<p>论。是故四相皆是假立</p>
<p>述曰。总结相假遮外实法。言四相者。带数释名。相者相状。标印名相。由此标法知是有为。诸门分别如余处说</p>
<p>论。复如何知至名句文身</p>
<p>述曰。自下第六破名．句等身。此则论主初问外人</p>
<p>论。契经说故至名句文身</p>
<p>述曰。外人第二举经答有。谓成佛时。得未曾有名身等故</p>
<p>论。此经不说至为证不成</p>
<p>述曰。论主第三总非外人引经说有</p>
<p>论。若名句文至非实能诠</p>
<p>述曰。此下别破中有五。第一论主别出理非。如色非诠难。色等异声体是实有非实能诠。名等应尔。量云。如汝所说实名．句等。非实能诠。汝许异声有实体故。如色．香等。我宗所许名等。异声实体无故。声为能诠。汝许异声有。如色非能诠</p>
<p>论。谓声能生至何用名等</p>
<p>述曰。下第二名等无用难。更责外非。汝计生名等声定有屈曲。此屈曲声足能诠义。何用计离声外别有名等。萨婆多虽有名由声显。生二义。今取生破。显类破之</p>
<p>正理师救云。声上屈曲是名．句．文。体异于声而定实有</p>
<p>论。若谓声上至异声实有</p>
<p>述曰。此下第三声．色无差难。论主牒云若谓如此者</p>
<p>次下正难</p>
<p>论。所见色上至别有实体</p>
<p>述曰。色等法上形量屈曲。即是长．短．方．圆．表等。或即书上文字。亦是色之屈曲。然色之屈曲。不异于色即色处摄。声上屈曲。应不异声声处所收。量云。声之屈曲。应非离所依别有实体法处所收。色蕴上屈曲故。或色．声二色之上随一屈曲故。如色处长等。若不言法处所收。同喻便有所立不成。又汝色上屈曲。应别有体法处所收。色蕴上屈曲故。如声上屈曲等。此中外例亦复如是。汝大乘师声上屈曲。虽体非实。仍法处收。色上屈曲。应体非实法处所摄。若以声能显义。有教性故。意识所得故法处收。假立名等我宗亦尔。彼此异因不可得故　此义不然。不唯依声立名等故。亦依光明等而假立故。既依多法唯意所缘。故法处收。不可难言戒体但依思应别处摄。现同处故</p>
<p>自下第四例声生语诠难</p>
<p>论。若谓声上至非能诠者</p>
<p>述曰。下第四段。子段有四。第一随他不诠难。牒彼救言。语声上屈曲。非能诠表。声上屈曲故。如弦管声。又此屈曲是声体性故。如色上屈曲。即色体性。此不能诠。由此故知别有名等</p>
<p>论。此应如彼声不别生名等</p>
<p>述曰。此正难云。如彼弦管声虽有屈曲。不能生名等。此语声上屈曲。例亦应尔。量云。汝内屈曲声。不能生实名。声屈曲故。如弦管声。又若语声上屈曲。即能生名。弦管屈曲。不能生名。我亦如是。语声上屈曲能诠表义。弦上屈曲不能诠表。如生名相似故。言此应如彼声不别生名等。他宗许弦上屈曲不别生名</p>
<p>此即且就他宗为论且例令齐。此下复出己之正义</p>
<p>论。又谁说彼定不能诠</p>
<p>述曰。第二子段。正义诠同难。我亦不说弦上屈曲非不能诠。但如汝化人身．语二业非善．恶性。今大乘因俱故。如林声说法。亦得有善等。离质化不废通善。汝若以声上屈曲。例同于色。不能诠表。我亦以色上屈曲。例同于声。不生名等。既以生名不等。明知诠表亦异。色屈曲不能诠。声屈曲许能诠。此有何过</p>
<p>论。声若能诠至应有诠用</p>
<p>述曰。子段第三。例生非诠难。彼复救言若一切声皆有诠表。如弦管等者。即风铃等声应有诠用。我许内声能生名等故有诠表。非一切声皆生名等。风铃等声故无诠用。汝既以声即能诠表。风铃等声应有诠用</p>
<p>论。此应如彼至名句文身</p>
<p>述曰。论主质云。此风铃等声。如彼所执不能别生实名．句．文。我宗亦说风铃等声亦无诠表。彼计语声能生名等。风铃等声不能生。我许声体能诠表。何妨风铃等声不能诠。以内语声。有屈曲音韵故能诠表。风铃等声则不如是。不别生实名．句等者。显二家义。彼此风铃并不能生实．假名等。内声即能生实．假名等故</p>
<p>论。若唯语声至唯语能诠</p>
<p>述曰。子段第四。例生能诠难。更成语诠。彼复救言风铃等声是外法。不能生名等。语声是内法。何妨即能别生名者　且就彼计申自义云。语声是内声。声体即能诠。风铃声是外。即不能诠表。汝虽内声能生名。非一切内声皆能生名。我虽内声能诠表。非一切内声皆能诠。正义应言。汝许语声方能生名。非风铃等。我许屈曲之声有诠表。如弦管等。即风铃等既无屈曲。不能诠表。无能诠用故。内声生名有能诠定量。内声诠表何妨亦是能诠定量。外法声不然。生名之声有能诠。彼无能诠故</p>
<p>论。何理定知能诠即语</p>
<p>述曰。此下第五段。征机调难有三。一问。二诘。三调。此初。外人问言。何理定知能诠法者。非名身等。体即是语。若声能生名。名可能诠。声非能诠。能诠离声既无别体。初发声时应即能诠。何为初不能诠后方能诠。故知后时名等生也。由此故知能诠即语</p>
<p>论。宁知异语别有能诠</p>
<p>述曰。论主诘云。汝亦宁知异语声体别有名能诠。汝言能生名等名等能诠故异语者。汝如何生不可一法分分渐生。又诸念声非聚集起如何名生。亦应初念声即能生名等。彼若救言如无表发待前表等最后生故。既尔。即应末声生名。汝应但闻末后之声。便能解义。理既不尔。故知但由无始串习。前前诸声分位力故。后生解时谓闻名等。其实耳等但能取得声之自性刹那便灭。意识于中诠解究竟名为名等。非别实有。是故汝等宁知异语别有能诠</p>
<p>论。语不异能诠至天爱非余</p>
<p>述曰。下论主调。语即能诠。若人．若天皆共了达。共知声语即能诠故。执能诠是名。体异于语。唯汝天爱。非余智者。以语与名不即不离。然但可言离语无体　言天爱者。以其愚痴无可录念。唯天所爱方得自存。如言此人天矜故尔故名天爱。又名痴人即是天也。如说奴为郎君等。此调之言。咄天汝甚可矜。故言天爱。天即是爱。如枢要中说此义也。外人问。既声体即能诠。如何有名等三种差别</p>
<p>论。然依语声至名句文身</p>
<p>述曰。下申正义有四。一显假差别也。此论主解。依声假立名．句．文身。如梵音斫刍。但言斫。唯言刍。未有所目。说为字分位。若二连合能诠法体。诠于眼体说为名分位。然未有句位。更添言阿萨和缚。名为眼有漏。说为句位。故依分位以立名等。依一切位。非自在者　外人问。虽言分位差别。何者是也</p>
<p>论。名诠自性至为二所依</p>
<p>述曰。二显三用殊。名诠法自性。句诠法差别。文体是字。为名．句之所依。不能诠自性．及差别故。文者彰义。与二为依彰表二故。又名为显。与二为依能显义故。而体非显。字者无改转义。是其字体。文是功能。功能即体故言文即是字等。或字为初首。即多刹那声集成一字。集多字为所依。次能成名诠诸法体。集多名已后成句身诠法差别。即杂集云自性。差别。及此二言。总摄一切。彼二言者。即是字也。字即语故说之为言。名．句二种所依止之言也。瑜伽言名于自性施设。句于差别施设。名．句所依止性说之为字。又显扬言句必有名。名不必有句。名必有字。字不必有名。如枢要说　问曰如此卷。言名诠诸法但得共相不得自相。何故今言名诠自性。答曰。此有密意。谓诸法中自相．共相。体非是遍。有是自相非共相。如青色等相。有是共相非自相。如空．无我等。其自性。差别。体即遍通。自相．共相皆有自性。自相．共相皆有差别。何以知者。如因明云有法言自性。法是差别。如五蕴中思数。体是自性。有漏．无漏．我．无我是差别。数论师立我是思。即以我为自性。以是有法故。思为差别。以是法故。是我．非我之共相。亦有自性。思之自相亦有差别。今此中言不同于彼。诸法自相非名等诠。唯现量证。名唯诠共相。今言诠自性者。即是共相之自性。自性者体义。差别者体上差别义。即自相．共相。皆有体性．及差别义故　问曰。何故名自相．共相。答曰。法自体唯证智知。言说不及是自相。若法体性言说所及假智所缘是为共相　问曰。如一切法皆言不及。而复乃云言说及者是为共相。一何乖返。答曰共相是法自体上义。更无别体。且如名诠火等法时。遮非火等。此义即通一切火上。故言共相得其义也。非苦．空等之共相理　若尔即一切法不可言。不可言言亦不称理。遮可言故言不可言。非不可言即称法体。法体亦非不可言故。而今乃言名得自性者。共相为自性。故今应解。此非法体其义可然。言名等诠共相。非谓即得共相体。但遮得自相故。言名诠共相　问曰。若尔即名不诠自性。不得共相之自性故。又准五根．五尘。心．心法得。此义应思。然不得共相之别义名得自性。非诠称共相之自体也　问曰。如色蕴是自相。漏．无漏是共相。色蕴之中色处等是自相。色蕴是共相。色处中青等是自相。色处是共相。又青等是共相。随一树等是自相。树等是共相。枝等是自相。枝等是共相。极微为自相。今言不得自相。为是不得色蕴色总自相。为不得青等色别自相。答曰。俱不得色及青等。皆诠不及故　问曰。若尔即漏．无漏等岂诠得及。如佛言有漏。佛言非有漏。凡夫言无漏。凡夫言非无漏。如诠火时亦不烧口。岂得漏．无漏耶。而言名得共相之自性。此义但遮得自相非谓名即得共相。然法体不可说自相共相。以假言诠也。谓有定量且名共相。非谓自．共相者。名言所及。何故不立颂为不相应。以离名．句．文无别用故。诠法体义名．句以周。为二所依文用已足。故颂不立。进不及名等。退不如文故。此虽有多字未了有名如悉昙章等。有多字名未了有句。如杂心云。眼．耳及与鼻等。虽有名字无句。显义未圆故。若般若灯。集法满足即说为句。今是名摄故不别说颂</p>
<p>问曰。上来虽言名等即声。若名等是不相应行者。色上屈曲非不相应。声何故尔</p>
<p>论。此三离声至亦不即声</p>
<p>述曰。三明不即离。论主答云。此三离声虽无别体。名等是假。声是实有。假．实异故。故名等三非即是声。非声处摄。但是差别之声义说名等。以诠义故是不相应。无别种子生故言即声</p>
<p>论。由此法辞至亦各有异</p>
<p>述曰。外人问言。若名等即声。法．辞二无碍解境有何别。答曰。即此缘故二境有异。法无碍解缘假名等。辞无碍解缘实声等。故说境差别。非二俱缘实。虽二自性互不相离。法对所诠故但取名。辞多对机故但说声。耳闻声已意了义故。以所对不同说二有异。非体有异也。又此二境．及名等三。与声别者。蕴．处．界摄亦有异故。色蕴行蕴。声处法处。声界法界。如其次第摄声．名等　问曰。声上屈曲假。即言不相应。色上屈曲假。应非色处摄答声上有教名等不相应。色上无教故是色处摄</p>
<p>问曰。声上屈曲即以为教。色上屈曲应亦为教</p>
<p>论。且依此土至非谓一切</p>
<p>述曰。四会相违。名等依声者依此土说。诸余佛土名等依余故</p>
<p>论。诸余佛土至假立三故</p>
<p>述曰。余佛土者。何者是耶。如无垢称经说。或以光明。妙香。及味。等者等取触．思数等。此上皆得假立名等三种。亦是不相应摄此三法故　问曰。小乘不信有他方佛。何故以此为证。又如何知有他方佛。证此量云。除此三千界外他方。亦应时有佛出教化众生。有人天众生故。犹如此土。证光明等为佛教。量云。光明等上。亦得有名等。众生机欲待故。如此声上有名等。由依多法立名故。非声处摄。依发身．语多法立无表色。依多法立。命根等与六处为根。长等不同。有义无表．命根但依一立。然非教性。故同所依法处所摄。梵云便善那此有四义。一者扇。二相好。三根形。四味。此即是盐。能显诸物中味故。味即文是。如言文义巧妙等目之为便缮那。此中四义总是一显义。古德说名为味。对法云。此又名显。能显彼义故。为名句所依能显义故。恶察那是字。无改转义。如对法说钵陀是迹。如寻象迹以觅象等。此名为句。理应名迹。义之迹故。寻此知义也。顺古所翻称之为句。播陀是足　上来且依俱舍破十四不相应讫。如瑜伽五十二．五十四六等．及显扬．五蕴．对法第二等说。大乘虽依色．心上立。然与色．心不一不异。如名与声。无别体．及别种故言不异。假实蕴等摄别故言不一。余十种法皆应知也。又约界地．漏无漏．现行种子．凡夫内外等诸义。如别抄说。八十一卷亦有说也</p>
<p>论。有执随眠至行蕴所摄</p>
<p>述曰。此是大众弥沙塞计。一说等同。此如俱舍随眠品说</p>
<p>论。彼亦非理至非不相应</p>
<p>述曰。论主破之。此中量云。贪等随眠。非不相应摄。名贪等故。如现行贪等。此中贪．嗔．痴一一为之。萨婆多随眠是缠现行法。诸部之中此义最心粗也。我今大乘随眠即是心．心所法。第八识中诸染污种。故以破之。非遮彼不相应。我即是相应。此非一．异故</p>
<p>论。执别有余至皆应遮止</p>
<p>述曰。有余部执不失．增长。为不相应。是得异名。皆准此破。此如成业论正量部。旧云不失法如券是也。并破正理师和合性等。及破成实论无表戒等</p>
<p>次下第三破无为法。于中有三。初破外计。次显正理。第三结非。就破外中。初总非。后别破。总非中有三。初总非无实。次显法定无。后为量遮破</p>
<p>论。诸无为法至理不可得</p>
<p>述曰。此即最初总非无实。萨婆多等实有无为。此中皆破。然不相应即色．心等。故初遮中皆言不异。此诸无为非即色等。不可言不异。但可言离色等实有。定无。大乘真如望有为法。非即非离不异不一。既殊彼计。故破无失</p>
<p>论。且定有法略有三种</p>
<p>述曰。此即第二显法定无。极成之法不过三种</p>
<p>论。一现所知法如色心等</p>
<p>述曰。即是五识身。他心智境。谓色等五尘．及心．心所。此约总聚。不别分别此何识境。现量所知名现所知</p>
<p>论。二现受用法如瓶衣等</p>
<p>述曰。此虽现见受用。而非现量所得。是假法故。但是世现所受用物</p>
<p>论。如是二法至不得因成</p>
<p>述曰。一切世间皆共知有。更不须待比量成立。问此中缘瓶等心是何量摄。答非量收。不亲缘得法自体故。非比度故。非量所收。非量不要唯坚执故</p>
<p>论。三有作用法至证知是有</p>
<p>述曰。此五色根非现量得。亦非现世人所共知。此眼．耳等。各由彼彼有发识用。比知是有　言证知者。证成道理也。以现见果比有因故。果谓所生心．心所法。比量知有清净色根。此非现量．他心智知。然今大乘第八识境。亦现量得。佛智缘时亦现量缘。今就他部除佛以外共许为论。非世共悉。是故但言比知是有</p>
<p>论。无为非世至如眼耳等</p>
<p>述曰。且三无为。非如前二。世共知有。不同第三。比作用了如眼．耳等。故知定无。量云。汝宗所立三种无为。应离色等无别实性。前三法不摄故。或非世共知及无用故。如龟毛等。然我真如。非全离于色．心等有。无不定过。又应简别。汝等无为。非真实有。以无用故。如兔角等</p>
<p>论。设许有用至无为定有</p>
<p>述曰。汝宗无为。应非无为是无常法。许有用故。如眼．耳等。下结句文许通于上。此非彼宗。设义破也。故不可执无为实有</p>
<p>此下即是第三量破</p>
<p>论。然诸无为至所显性故</p>
<p>述曰。此举有法及二种因。色心等所显性者。谓色亦能显色心等。如灯．日．月照色等法。以色显色。以声诠色．心。以身．语业表善．恶色．心等此即以色表色．心也。心显色．心其理可解</p>
<p>论。如色心等至实无为性</p>
<p>述曰。此举同喻．及与宗法。谓立量云。汝诸无为。不应执为离色．心等实无为性。所知性故。或色．心等所显性故。如色．心等然色．心等非离色等实无为性。故以色等为其同喻。此中宗等寻文可知。今此比量破归唯识</p>
<p>以下别破空等一多。初破萨婆多等立三无为者计。第二例破余部。第三总破。言无为者。此非六释。无二义故。如云鹘路波虽有三字共目一色。无别体义不可别释。以无合故。由择所得灭名为择灭。由第三啭上依士释。不唯第六啭有依士释。非由择力所得亦尔。苦乐想受之灭。依士释也。其虚空．不动。既无别体义。不可别解。善法之真如。亦依士释。真即如者。持业释也</p>
<p>论。又虚空等为一为多</p>
<p>述曰。下文有二。初审。后破。此问定宗。三无为法为体是一。为体是多。萨婆多师此有二说。一云是一。一云是多。故今俱破。如婆沙第十。虚空有二说</p>
<p>论。若体是一遍一切处</p>
<p>述曰。此定外人三体各一</p>
<p>论。虚空容受至体应成多</p>
<p>述曰。且彼虚空容色等故。随其一．一色等法合。虚空体应成多。此举宗已</p>
<p>论。一所合处余不合故</p>
<p>述曰。更举一因。宗如前。一处色合处。余处色不合。故如余处色。余处色合处。彼色不合故体非是一。虚空亦应尔。比量应思</p>
<p>下破设救。谓此合处余色亦合</p>
<p>论。不尔诸法应互相遍</p>
<p>述曰。比量可知。若非此处色合时。余处色不合。即色等法应互相遍。以此处色合时。余处色亦合。此处色即余处色故。一．一色等应互相遍。随彼虚空其量遍故</p>
<p>论。若谓虚空至如余无为</p>
<p>述曰。彼言虚空不与法合破云。虚空应不能容受。不与法合故。如余二无为。今言合者谓容受义。故初标宗。虚空容受色等法故。本计容受。今设不容受。故有此过。更非余意</p>
<p>论。又色等中有虚空不</p>
<p>述曰。更审外人</p>
<p>论。有应相杂无应不遍</p>
<p>述曰。有．无并难。色中有空。色体与空体应相杂。量云。色中虚空。体应即色。处无别故。如此处色体。相杂者。是一义。若此色体中无有虚空。虚空应不遍一切法。不遍一切法故应是有为。如地．水别</p>
<p>论。一部一品至余品择灭</p>
<p>述曰。破空一已。又若择灭体是一者。且如五部。一部九品。一品结断时。应得余未断四部。八品择灭无为。以体是一故。如彼已得一部。一品所得择灭</p>
<p>论。一法缘阙至得非择灭</p>
<p>述曰。非择无为体是一者。一法缘阙得不生时。应于一切法得非择灭。以非择体唯是一故。如已所得非择之法</p>
<p>问。何故难空令色中有空。次难令亦得余部品择灭。后难令亦得余法非择灭</p>
<p>论。执彼体一理应尔故</p>
<p>述曰。汝执此三各体唯一。故理应有如是过失</p>
<p>论。若体是多至非实无为</p>
<p>述曰。此等比量义准可知。此三无为体各多者。应是有为。便有品类。此处三品类。非彼品类故。如色等法。非实无为。此即总破三体多讫</p>
<p>论。虚空又应非遍容受</p>
<p>述曰。别破空多。汝今既说虚空体多。应非遍。非容受。色等中无故非是遍。无色处有故非容受。此即别破萨婆多等执有实无为者。此三无为虽复各有破其一．多。毗婆沙师取空体一。余二各多。此难双关一．多并破</p>
<p>论。余部所执至准前应破</p>
<p>述曰。大众等四部立九无为。化地部亦执有九。各各不同。此下方破。此等无为。离心．心所体非实有。许无为故。如三无为。如是一切准前应破</p>
<p>下重总破以上诸部</p>
<p>论。又诸无为至非异心等有</p>
<p>述曰。诸无为法。非定实有。无因果故。如兔角等。他部无为无有因果。体是因果。而无因果也。因果即是六因．五果。为离系果时。非六因所得。为能作因等时。不得五果故。自宗无为非异心等。故无过失</p>
<p>论。然契经说至略有二种</p>
<p>述曰。下申正义也</p>
<p>若诸无为非实是有。何故经中。及此宗内。说虚空等以为无为。答此所说略有二种</p>
<p>论。一依识变假施设有</p>
<p>述曰。此无本质唯心所变。如极微等</p>
<p>依何得生</p>
<p>论。谓曾闻说至虚空等相</p>
<p>述曰。闻佛．菩萨说有虚空名。随此名后起分别心。有虚空等相以为缘力</p>
<p>论。数习力故至无为相现</p>
<p>述曰。由曾闻说。今时复闻。数习力故。心等生起缘空等时。便似虚空等无为相现。谓变空作无色等碍相。乃至非择作法阙缘而不生相。此即七地以前有漏加行心等。缘名起分别相。入地入果圣人无漏后得智。缘前无分别智中法性之空等。及远缘加行智等中。及亲闻佛说虚空等故。变似空等相现。此皆变境而缘故也。有漏一识因无漏二识果无漏三智。或说八识</p>
<p>问曰。此心之相体是有为。何故乃说虚空无为</p>
<p>论。此所现相至假说为常</p>
<p>述曰。所现空相前后相似无有改易。唯为一类豁虚空等相。故假说为无为。而理定无实有本质。此如显扬第十八说。若有漏心所缘现相。多分苦谛所摄。若善．不善心等。亦集谛摄。论据多分但说苦谛。无漏心者道谛所摄。实非是常。即是生灭非生灭门依他性摄。下三性中自有诚证</p>
<p>论。二依法性假施设有</p>
<p>述曰。此显空等依真如立</p>
<p>何者是法性</p>
<p>论。谓空无我至非一异等</p>
<p>述曰。此空无我所显真如。离有。离无。离俱有无。离俱非有无。心行处灭。言语道断。与一切法非一非异　等者等取非即离等。此前总显法性之体</p>
<p>论。是法真理故名法性</p>
<p>述曰。释法性名。性者体也。诸法真理。故名法性</p>
<p>如何依此假说空等</p>
<p>论。离诸障碍至故名择灭</p>
<p>述曰。即此真如离诸障碍。故名虚空。由无漏惠简择力故。灭诸杂染。杂染之言通有漏法。究竟证会。即此真如名为择灭。即由惠力方证会故</p>
<p>论。不由择力至名非择灭</p>
<p>述曰。而此本性不由惠能而性清净。名非择灭。或有为法缘阙不生。不生之灭显真理故。名非择灭。离无漏惠而自灭故</p>
<p>论。苦乐受灭至名想受灭</p>
<p>述曰。若离第三静虑欲时。得于一切苦乐受灭。即此真如说名不动。乃至若离无所有处欲想受不行。即此真如名想受灭。对法第二．及瑜伽第五十三．显扬第一．第十八等说。然显扬亦说。苦乐等无为。是暂时离系。此说二性无为。下三性中通计所执有．无合说</p>
<p>论。此五皆依至假施设名</p>
<p>述曰。善等真如约诠而论。体唯是一。此五无为依真如上假名空等。而真如体非如非不如。故真如名亦是假立。如食油虫等。不称彼体。唯言显故</p>
<p>若真如名所诠非如体。何故说如为有</p>
<p>论。遮拨为无故说为有</p>
<p>述曰。遮恶取空．及邪见者拨体全无。故说为有。体实非有非不有</p>
<p>若尔何故经说为空</p>
<p>论。遮执为有故说为空</p>
<p>述曰。遮化地部说。定有执故说为空。非言为空而体即空。非空非不空故</p>
<p>何故论中说实物有。即瑜伽论五法中说</p>
<p>论。勿谓虚幻故说为实</p>
<p>述曰。遮一说部一切皆假。谓如为虚。同依他法。故说为实。又虚简所执。幻简依他。此真如体非实。非不实</p>
<p>若尔何故名为真如</p>
<p>论。理非妄倒故名真如</p>
<p>述曰。真以简妄。如以别倒。初简所执。后简依他。或真以简有漏。非虚妄故。如以别无漏。非有为故。真是实义。如是常义。故名真如</p>
<p>若尔此与化地部计实有善等真如。有何差别</p>
<p>论。不同余宗至名曰真如</p>
<p>述曰。我部所言。与色等法非一异故。亦非是实。非不实故。不同于余化地部。离色．心等定实有法</p>
<p>论。故诸无为非定实有</p>
<p>述曰。此即第三总结非也。然此无为四门分别。一诸部增减。二出体性。三释名。四释妨难。第一诸部增减者。大众部．一说部．说出世部．鸡胤部立有九种。一释灭。二非择灭。三虚空。四空无边处。五识无边处。六无所有处。七非想非非想处。八缘起支性。九圣道支性。化地部旧云正地部。亦立有九。一择灭。二非择灭。三虚空。四不动。旧云无我谬也。五善法真如。六不善法真如。七无记法真如。八道支真如。九缘起真如。正量．及譬喻师立三无为。无有体性。毗婆阇婆提。说三灭中立无常灭。亦是无为。萨婆多部亦立三种。然是实有。乃至虚空。或说唯一或说为多。然大乘中。此．及百法但唯说六。瑜伽五十三说二。谓空．非择。五蕴论说有四。不说不动等二。即择灭故。又瑜伽论．对法．显扬等论说有八种。于此六中真如为三。约诠约理所望别故</p>
<p>第二出体性者。一实体。八无为体皆是真如。由此论中依于真如立虚空等。二假体。即随有漏．无漏心中所现空等无为之相名虚空等。或依障断所得灭处。假立择灭．不动．想受无色之处假说虚空。法缘阙时义名非择。约诠为论名善等如。即依假体皆可说假。实亦可然。皆可说实。若通三性。体遍有无　三释名者。无别释名。虚空之体即是无为乃至真如此即无为。皆持业释　四释妨难者。何故择灭外别立不动．及想受灭。唯于二受灭立不动无为。舍受灭时立想受灭。非余受灭亦立无为。且依胜定障说。据实。一切染污等法无不障定。今约别行障定者说。不障一法得多无为故。又断所知障得无为不。及释诸论相违等妨。皆如此论第十卷说。于中复有内外。善等三性。依他等摄。安立非安立。世俗胜义。苦集灭道。及七真如体相摄等。得非得等体性一多。五果。凡圣得之多少。其择非择灭随有漏事。为随烦恼类数多少等诸门分别。如别章说。大般若经．辨中边论。说真如名有十二种。谓真如．法界．法性．不虚妄性．不变异性．平等性．离生性．法定．法住．虚空界．实际．不思议界。对法第二．佛地论等。虽释此名然少于彼</p>
<p>上来三别破外道．小乘法非有讫。自下第四合破小乘．外道所．能取无</p>
<p>论。外道余乘至如心心所</p>
<p>述曰。言余乘者。显非此乘。所执诸法通三聚法。除心．心所。为简自许依他性心．及心所．所变色等诸法。法性真如与心等法不一异等。不同彼执一向异。故无过失也。谓立量云。外道．余乘所执三聚如前诸法。是有法也。异心．心所非实有性。即是法也。合名为宗。因云。是所取故。喻云。如心．心所。若心．心所亦是所立。今此比量即有一分相符之过。故今除之。此成所取无</p>
<p>次成能取亦不缘彼</p>
<p>论。能取彼觉至如缘此觉</p>
<p>述曰。萨婆多等言。若境无实。云何缘时生心心所　今立量云。汝言能取彼色等觉。亦不缘彼色等诸法。是能取故。如缘此觉之所有觉。觉者是心．心所总名。此者即是心．心所也。缘心等心。即他心智等。然有法中先言如汝所执法能缘之觉。不缘于彼故。无自言相违。又无违自宗等。我不许缘彼心外实法生心故。前我执下亦有此结</p>
<p>上来难破心外境无。仍恐许心等同外计实有故今应破</p>
<p>论。诸心心所至非真实有</p>
<p>述曰。谓立量云。诸心．心所。非实有性。依他起故。如幻事等。诸部皆许幻事非实</p>
<p>问若尔心．境都无差别。何故乃说唯有识耶</p>
<p>论。为遣妄执至说唯有识</p>
<p>述曰。为外道等心．心所外执实有境故。假说唯有识。非唯识言便有实识</p>
<p>论。若执唯识至亦是法执</p>
<p>述曰。由是理故但应遣彼心外之境同兔角无。能缘彼心如幻事有。故别不同。非谓即心亦名实有量云。执心所取真实唯识。体非实有。执所取故。如所执色等。执实唯识心等。亦是法执。执实有法故。如执色心等</p>
<p>论。然诸法执至二者分别</p>
<p>述曰。自下第五解上法执分别．俱生伏．断位次。二障三住通。十地断位诸门分别。如第九卷。文中有二。初解二执行相．断位。如是所说下。显执所缘或无。或有。初中有三。初牒执举数。次依执别烈。后依烈别释。准义可知。护法云。法执宽故。人执俱时必有法执。有法执时可无人执。与前人执不同性起。体宽广故。有唯法执种子生故。无有唯从人执种起。又俱所变似我法亦尔。故无妨难　问曰何故人执必带法执。法执亦有不带人　答能持自体说名为法。即一切法皆持自体。有常一用方名为我。故非一切法皆是我。如计外境为法非我。即显内法有非一常</p>
<p>论。俱生法执至恒与身俱</p>
<p>述曰。下随别释。此中显彼俱生法执。由自种子内因力生。释其俱义</p>
<p>论。不待邪教至故名俱生</p>
<p>述曰。显非外缘方始得起。释其生义</p>
<p>论。此复二种至执为实法</p>
<p>述曰。此显相续唯第七识。未得无漏圣道已来。恒相续起要入佛地方永不生。中间亦有间转位次。未入圣时恒无转故。名为相续。然第七识亦唯有说。唯我无法。法执亦通第八识有。今此但举正义所取。此中解释准我执说。此识执相如下当知</p>
<p>论。二有间断至执为实法</p>
<p>述曰。识既不能取心外法。唯缘所变蕴．界相等。或总缘蕴。或别缘蕴。界．处亦然。起自心相执为实法。非二十句见．及六十五等。见道断故。如我见说此执。有说。通五识起。今举正义故不相违。然我本相即唯言蕴。其法本相言界．处者。我作用义。故说言蕴。无为无用计为我少。故不说处．界。然说我为一．及常者亦说有。于作．受之用其法不然。但计有体即计为法。故计于法亦依处．界。处．界即是真如．择灭等。不了此界．处而执有法故。下准此知。又缘识所变诸蕴．处．界。起自心相执为实法。同前我中二解。然涅槃经。外道以佛性为我。此不相似。非我相故。无作用故。但名缘蕴。法可与同。佛性不失法自体故。故于我中唯言缘蕴。虽无作用缘有少功能故。法体不然。故通界．处。又依于本质与相分。相似不相似合说。我中应言处．界。故计佛性为我。若但依相似法为论。法中应但言蕴。以亲所取。与本质真如不相似故。以前准后前加处界。以后准前应除界．处。以亲相分唯有漏故。我执加取字。后依本质有无漏故。故减取字。又我唯总执故缘五蕴。法通总．别故说三科</p>
<p>论。此二法执至方能除灭</p>
<p>述曰。第六识中俱生法执。于其十地道数数备。地地别断。以障地故。第七识者。于十地中道数数备。要至金刚方能除断。此中合说若道．若断。故言数数方能除断。此唯菩萨。非二乘者。若数数断。习．种俱然。又除灭有二。一伏。二断。六识伏亦断。第七伏不断故。皆言数数。此中言细以品而论。说为难断约道而说。胜道方除。非劣道故。若以见道。三心之中。中中名中。第三名上。彼约难易易断名细。粗品亦名细。下道能除。以品从道初名为细。道下品故。今以道从品难断名细。亦不相违。准我执说。又我执难断言修道除。通三乘故。此言十地唯菩萨故。然初地中入．住．出别。故十地中皆有修道。言胜法空。显法空观简游观心。唯取无间断法执道。此中说执不言五识。若所知障五识亦通十地中断</p>
<p>论。分别法执至非与身俱</p>
<p>述曰。显由外缘。及自内种二因力起故言亦由</p>
<p>论。要待邪教至故名分别</p>
<p>述曰。正显外缘释分别义</p>
<p>论。唯在第六意识中有</p>
<p>述曰。显执所在。强思计度。间断非恒。唯第六有。故非余识。下二障中五识所知障亦初地断。以无分别筹度惠性。不能起执。故此中无</p>
<p>论。此亦二种至执为实法</p>
<p>述曰。此文可知。即小乘等并名邪故。不称正理故</p>
<p>论。二缘邪教至执为实法</p>
<p>述曰。自性即是数论胜性。等取胜论实句义等。如是非一。其数论师本若未变为大等时但名自性故。古名冥性。初小乘等所执。后外道等所执。心相二重准我中解。此二亦有总．别缘者。二十句见．六十二等。许皆有故</p>
<p>论。此二法执至即能除灭</p>
<p>述曰。分别相粗。粗观能断。行相猛故。下道能除。故入初地即断除之。一心而论准我中说。若三心者。二心断名初。第三道除望修道为初故。如枢要说。或顿．或渐。至下当知</p>
<p>论。如是所说至或有或无</p>
<p>述曰。下显所依或有．或无。第七本法定有。第六本法或无。修道本法定有。见道本法或无。计蕴等或容有。计自性等定无。准我见说</p>
<p>论。自心内法一切皆有</p>
<p>述曰。心之所变皆因缘生。一切故有</p>
<p>论。是故法执至执为实有</p>
<p>述曰。此显所执亲唯内相。故诸法执皆缘内心依他相有</p>
<p>论。然似法相至是如幻有</p>
<p>述曰。内心所变种子所生。不同真如。故如幻有</p>
<p>论。所执实法至决定非有</p>
<p>述曰。依前依他执为实有。不称似法。故体定无。此即以理成内相有唯心所现。以外境无</p>
<p>下以经证</p>
<p>论。故世尊说至如幻事等</p>
<p>述曰。此引即是解深密经。如摄大乘第四．五说。下亦引之。至下当悉。由此故知。唯缘自心依他幻有。等言等取妄所执无</p>
<p>论。如是外道至皆非实有</p>
<p>述曰。此下大文第四别征总结。于中有三。初牒前所非。次申别破上座等计。后重总结引经证成。此结牒上所非破。外道．小乘离识我法。皆非实有。以无体故。如前理征</p>
<p>论。故心心所至为所缘缘</p>
<p>述曰。此总结也</p>
<p>论。缘用必依实有体故</p>
<p>述曰。释外法无缘义所由。所执既无故非缘也。相当情现。如第二月。不遮所缘</p>
<p>外道等征曰。外色实无。可非内识境。他心实有。宁非内识所缘。又佛他心智能取他心。二十唯识说。除佛他心智。不知如佛所行境故。名不如实。即取心外法。如何言心取不离识境</p>
<p>论。现在彼聚至他聚摄故</p>
<p>述曰。比量应云。现在彼聚他心智等所缘之境心．心所法。非此聚识亲所缘缘。他聚摄故。如非所缘。若疏所缘我不障故。此因在后。喻在于前。外道．小乘皆在此破。他聚者。谓他身。或自身中八识更相望为他聚识也。护法解云。二十唯识说。佛他心智所变之相。是与本质心相极相似故胜余之智。非谓亲能取得他心。名异余智。不尔便有识非唯故。二十唯识世亲自释。及护法唯识释。皆不言亲取。如二十疏。及下第七自当广解。然上座部。法藏部等计。同聚心相应之法亦互能缘。化地部说。缘共有法。西方师说。惠俱五蕴名俱有法。五识依色根。俱有身中色等是根种类。故能缘之。意识唯依无间意。所依非色。不能缘俱有身中色等。非根种类故。大众部说心．心所法能取自体。与大乘同。今此唯破上座部．法藏部计。意兼破余也</p>
<p>论。同聚心所至如余非所取</p>
<p>述曰。立比量云。同聚心所。非心亲所缘。与心自体异故。如余眼根等非所取法。此有二说。一说。设佛镜智能现智影。自相应法亦非所缘。以自证分缘自体尽故。亦成遍智。见分之境心等必同。自证分境许各别故。第二师说。镜智相应心．心所法。亦许相缘。此但遮亲不遮疏也。于见分上佛现彼影名遍智故。然一一自证分。与相应法见分同境。名同所缘。非要皆见分方同所缘故。又遮亲所缘。非即许彼为疏所缘。因明法尔。又上座等心等不能自缘唯缘相应法　问曰。心缘受时。受自缘不。若缘者即有缘自性之过。不缘者。即心．心所不同一所缘过。何得共取前境。唯心独能缘相应法。受等不能自缘也。彼部心等不自缘故。其破缘共有俱生色等法。是共有法体。广如婆娑第九。不能引之。然大乘．大众部等。心自缘妨。如次前中第二师释</p>
<p>论。由此应知至似外境生</p>
<p>述曰。下显世间说我法因。总结上也</p>
<p>论。是故契经至故似彼而转</p>
<p>述曰。如经颂者。厚严经颂。是大乘经。证法唯识无心外境。由妄习力似外境现。实但内心。故引之也</p>
<p>上来已广破外执。解初颂上三句讫。自下第二释外妨难。重净三句</p>
<p>论。有作是难至假亦应无</p>
<p>述曰。此吠世师难也。于中有三。初叙难。次破斥。后结正。初中有三。初总申难意。次申理．喻。后结成难。此为初也。如上所言无实我法。世间．圣教仍说有假。依何假说。不可假说牛毛而似龟毛。以其所似都无体故</p>
<p>论。谓假必依至共法而立</p>
<p>述曰。下申理．喻中。初申理。后申喻。此申理也。谓立假者必依三法方可说假。一谓真事。二谓似事。者共法</p>
<p>论。如有真火至此人为火</p>
<p>述曰。申喻有二。初指后例。此即初也。举世三事　如有真火。名为真事。有似火人。即是似事　有猛赤法说为共法。火．人之上俱有猛赤故名共法。此中难意。既有所变色等能似之法。有善．恶作用等共法。即于三中有似事．共法。明知。心外有别真法名为真事。如无真火。不可说人似于火故。然似事中有法无我。我但有名无相分故。法则不尔。依他性故。法谓轨持。依他之中有法。我谓主宰。依他之中无我。法无主宰故。若和合时名假主宰。此即是我无别种生。依他假我如瓶．盆等。不同于法有别种生。说虽极微亦名法故。我则不尔。又如婆罗门。其性猛。其色赤。犹如火。如世人说此婆罗门赤急似火。火是真事。人为似事。猛赤是共法。可说婆罗门似火。三法阙一假义不成。若无真事即似于谁。若无似事说谁为似。无猛赤法。如何似也</p>
<p>论。假说牛等应知亦尔</p>
<p>述曰。此例指也。即如有人负重。形质犹如于牛。亦复如是。等余狗等</p>
<p>论。我法若无至似外境转</p>
<p>述曰。此结成难。若有我法名为真事。识所变者名为似事。所变上有不舍色等法之自相名为共法。可说所变名为似法。说之为假。今无心外我法真事。真事既无故。所说假依何得有无所说义假法故。其体似法亦不成。似无依故。即义依体假。又所变之似既无。能说之假既无。所变之似不有。即有体施设假。此似既无。如何说心似外境转。外境无故。心何所似。谁似于谁。谁为能似。是彼难也。世间我法标宗说无。故今但难圣教我法</p>
<p>论。彼难非理</p>
<p>述曰。下破彼计。初破外道。后破小乘。破外道中先破真事无。后破似事．共法亦无</p>
<p>论。离识我法前已破故</p>
<p>述曰。此破真事无。以说假我法为能似。真我法为所似。前破我法中已总破彼真我法讫。此即不极成之真事。故指如前</p>
<p>论。依类依实至俱不成故</p>
<p>述曰。下破似事。及破共法。于中有二。初总非。后别破。此总非也。前举火喻难中真火论主非之。在于心外实法中破。似事之中。有依类。有依实说似。类者性也。即是同异。其大有句义者。今不取之。何以知者。下破德与类互相离。故知是同异。若大有为类。以是一法决定不相离故。即不成因。类是别义故。实者即是彼实句义。如地．水．火等。汝今所言。依于似事假说为火。所说假火。依同异类。及火等实。皆不成故。此即总非依皆不成</p>
<p>论。依类假说至非类有故</p>
<p>述曰。下别破也。于中有二。初破。后结。破中有二。初德非类有破。后德．类相离破。此初也。先破假火依类不成。其猛赤等实火之德。非是同异德。故彼宗计。地有十四德。谓色．味．香．触．数．量．别性．合．离．彼性．此性．液性．润．行。水亦十四德。前十四中除香取重。火有十一种。水十四中除味．润．重性。风有九德。火十一中除色．液性故。色是火等德。而同异类无德。今言猛赤等德非是类有。猛即行中势用作因。非念因也。亦名为利。即是火上猛利之势。赤是色德。此在于火。非是类德</p>
<p>论。若无共德至假说火等名</p>
<p>述曰。显其非理。共德者即猛赤也。虽有同异类而无火德等亦得说为火者。于水等中应得说为火。亦有同异类无火德故。如似火人。以人例水。亦应不得说为似火。如汝所说人似火。似火应不依类。类无共德故。犹如水等。水等返覆可知</p>
<p>论。若谓猛等至此亦不然</p>
<p>述曰。下破相离。先牒计非。若彼宗言猛等虽非类德。而不相离故。可假说。以人之类。必与火德猛赤等法。不相离故。可说人为火。水中类离德。何得说为火者。此亦不然</p>
<p>论。人类猛等至互相离故</p>
<p>述曰。此出非理。人类及猛德等。现见亦有互相离故。如无猛赤调顺之人。但有人类无猛等德。如火及彼似火牛中。虽有猛等。而无人类。岂非类．德有互相离。又见贫人。先无猛赤。后富贵已方有猛赤。或复翻此。岂非相离。故不可说假依类得成。以其人类无猛赤等德。不可说人定似于火。故知假说不依于类。或复亦有有德无人类。故不可以不相离救</p>
<p>论。类既无德至不依类成</p>
<p>述曰。今总结之。类既无德。牒初破。又互相离。牒第二破。故知假说不依类成。此总结非。皆有比量。思可知也</p>
<p>论。依实假说至非共有故</p>
<p>述曰。就破似事．共法之中。上来已破依类不成。自下复破依实不成。于中有二。初破。后结。破中．有二。初无共不成破。后在人非德破。此初也。等者。等取别性．此．彼等。随其所应猛赤等德非共有故</p>
<p>此中总非。下显非共</p>
<p>论。谓猛赤等至所依异故</p>
<p>述曰。此显非共。若猛赤等体是一法。一头在人。一头在火。此猛赤等可名共法而是共有。既非共有。所依别故。依实不成。此猛赤德在火所依实火等异。在人所依实火等异。非是一德而在二边。既无共法。故知假说亦不依实</p>
<p>论。无共假说有过同前</p>
<p>述曰。若外救言无共假说亦有何失。今论主非。无共假说。有过同前。同前于水应名火等。以无共故</p>
<p>论。若谓人火至理亦不然</p>
<p>述曰。下在人非德破。此牒计非。谓彼救言水无赤德故。与火不相似也。人．火虽复猛赤所依之实各别。以相似故可假说者。理亦不然</p>
<p>论。说火在人不在德故</p>
<p>述曰。世间但说人似于火。不说德似火。德似火时。应当猛似猛。赤似赤。德是实家德。可依假说。今不在德。唯在于人。乃言假依实说。此既便依假人说实火故。若说火在德。德是实德。以德相似名火依实。既说火在人。应人相似名为火。不说火依实</p>
<p>论。由此假说不依实成</p>
<p>述曰。即总结也。此中有救。及如前解依类不成亦有救破。不异前也</p>
<p>论。又假必依至亦不应理</p>
<p>述曰。上来已破外道真事。次破小乘伏难真事。破前外道。胜论为首。余亦从之。今小乘等自辨真事准前立三法。故今破也。或是外道．佛法共许真事。假亦不依。文有三。一总非。二别显。三结依。此总非也</p>
<p>论。真谓自相至俱非境故</p>
<p>述曰。下别显有三。初显不依真。唯依共相转。即此真事。非谓心外实体名真。但心所取法自体相。言说不及。假智缘不著。说之为真。此唯现量知。性离言说。及智分别。此出真体非智．诠及</p>
<p>论。谓假智诠至共相而转</p>
<p>述曰。如色法等。碍为自性。火以暖为性。水以湿为性。但可证知。言说不及。第六意识随五识后起缘此智发言语等。但是所缘说法之共相。非彼自相若缘著自相者。如缘张人。即应张人身中诸事皆应了知。缘及张人之自相故。应立量云。如第六意识缘张人时。张人身中余一切法皆应缘著张人自相故。如所缘形量等。此就他宗而为此量。非谓共许。张人身以众多法为自性。缘彼之时但得众法所成之人。非一．一法皆能别知。一．一法皆能别知。是证量故　言共相者。如言色时遮余非色。一切色法皆在所言。乃至言青遮非青。一切青皆在所言。贯通诸法。不唯在一事体中。故名共相说为假也。遮得自相名得共相。若所变中有共相法是可得者即得自体。应一切法可说．可缘。故共相法亦说．缘不及。然非是执。不坚取故。如五蕴中以五蕴事为自相。空．无我等理为共相。分蕴成处。色成于十。处名自相。蕴名共相。一色蕴该十故。于一处中。青．黄等类别。类名自相。处名共相。于一青等类中。有多事体。果青非华等。以类为共相。事名为自相。一事中有多极微。以事为共相。以极微为自相。如是展转至不可说为自相。可说极微等为共相。故以理推无自相体。且说不可言法体名自相。可说为共相。以理而论。共既非共。自亦非自。为互遮故。但各别说。说空．无我等是共相者。从假智说。此但有能缘行解。都无所缘真实共体。入真观时则一一法皆别了知　非作共解</p>
<p>言说若著自相者。说火之时火应烧口。火以烧物为自相故。缘亦如是。缘火之时火应烧心。今不烧心。及不烧口。明缘．及说。俱得共相。若尔唤火何不得水不得火之自相故如唤于水此理不然。无始串习共呼召故。今缘于青作青解者。此比量知不称前法。如眼识缘色。称自相故不作色解。后起意识缘色共相。不著色故遂作青解。遮余非青之物。遂作青解。非谓青解即称青事。故二十唯识伽他中言。现觉如梦等。已起现觉时。见．及境已无。宁许有现量。比谓假智唯缘共相而得起故。法之自相离分别故。言说亦尔。不称本法。亦但只于共相处转。如说青莲华等。有所遮故　今大乘宗唯有自相体。都无共相体。假智．及诠。但唯得共不得自相。若说共相唯有观心。现量通缘自相．共相。若法自相唯现量得。共相亦通比量所得。乃至故言唯于诸法共相而转。此之自相证量所知。非言说等境。故</p>
<p>下文第二显假诠智有胜功能</p>
<p>论。亦非离此至为假所依</p>
<p>述曰。方便者。所以义．因义．安立施设义．善巧义。非离假智．及言说。外有别所以。便施设自相。说为假智诠之所依。假智．及诠。依所诠变与彼自相相似之义说为假故。以为疏缘亲不得自性。得自性时不作青等解。作青等解即非自性。故知自性非假所依。然缘自性色。及诠故。作青等解。故说自相为假所依</p>
<p>论。然假智诠必依声起</p>
<p>述曰。下第三文总申假说不依真事。谓此假智及诠。必定依声而起。如闻某甲即便缘之。或起言说。故必依声。如作色解。及说色言。由闻他声说之为色方能了故。诠谓名等。有诠辨故。声谓表业。虽不相离各据一胜。若尔婴儿等。应无比智。及生无色。比智应无。不闻他声起假智故。此理不然。如鼠闻猫声。及或见鸱等即便急走。岂彼生已能起证智耶。此鼠前生曾为猫．鸱之所食啖。今既见已有比智生。定知如前还被彼杀。即便急走。生无色亦尔。无始及下界曾熏习故。曾闻说有无色界定修生彼故。不尔此中唯说下界智依声起。除无色界起故知诸智皆缘共。生假智．及诠。诠谓名等。必依声起</p>
<p>论。声不及处此便不转</p>
<p>述曰。如香．味．触。根合得自相。岂能以声得彼自体。声既不及自相之处。故定知此假智及诠。皆不及彼自相而转。犹如于声</p>
<p>论。能诠所诠至不依真事</p>
<p>述曰。说为能诠之名。所诠之法。俱非自相。声是耳所得。无所诠表故。今此能诠。是名．句等。意识所缘。缘之起解。故知能．所二诠俱非自相。共相无别体。是假法故　问曰若不著自相。横为分别。何非是执。即善心等中应有法执。如法执不善心亦不称境故　今答曰。法执之心非但不称本质。亦不称影像亲所缘缘共相之法依他性者。故名为执。或坚著此亲相分故。说之为执。此善心等缘共相时。虽不称自相本质。而称于影像所变。亦不横计坚著。与法执不同。以彼影像依他性故。或比量等心缘亲相分。亦不相称。若相称者应名得体。由此但非坚著此境。故不名执。若尔色等五境有别能缘故。有缘自相。眼等五根。及种子亦尔。本识境故。心．心所法此是谁缘。若言他心智能缘此。应非证量。是散心故。如余散心。此理不然。护法释云。一切凡．圣自证分等为证量故。安惠云。谓即诸佛他心智缘。是通果故。如通是证量修惠所摄。二十唯识伽他中云。他心智云何。知境不如实。如知自心智。不知如佛境。此证量者。皆不起言说。及有分别智。以证自相故。如五识境。余二乘．凡夫所得他心智。不称他心法体自相。横缘共相故。妄执意识故。故知。假说不依真事。此总结之</p>
<p>论。由此但依似事而转</p>
<p>述曰。此总结也。定知。不依自相说假。依似事说</p>
<p>论。似谓增益至假必依真</p>
<p>述曰。此显似事非真实有。谓于自相之上。增益共相依他有法。谓一色相。通诸色上故名增益。此通三性心。及于此中遍计所执此相是无。自相之上妄增为有。随情说相非称本境。勿谓善心亦是有执。不坚取故。执心必违影像相故。共相不违影像相故。能诠之声。依共相转不依自相。故说假法不依真起。心变共相外必有体。然与自相必须合缘。如缘色时亦随自相变为一共遍诸色上故成所缘缘。乃至缘我或空华等。随作青等解。或依于蕴实法。或别缘兔角等。与有体法并合缘之。故无非所缘缘失。一切准知　又解即共相别缘亦依他性。然不称实仍是有性成所缘缘。今论所说假我法者。但随妄情。非谓别有真论说于假也</p>
<p>论。是故彼难不应正理</p>
<p>述曰。总结前所明释非道理。谓前所破。初就外宗设许真事等为难。后就小乘等共许真事为难　问曰。若尔世尊如何知共相法苦．无常等。应不能缘二三谛等　答如佛地论第六卷中广有三解。如萨婆多。五蕴是自相。苦无常等理是共相。因明乃有多重。并如别处广叙不能烦引。学者应知</p>
<p>论。然依识变至说假似言</p>
<p>述曰。下显正教说我法因。依识所变见．相分法。为遣所执随情说假我法言。故非真实有</p>
<p>论。由此契经至假说我法名</p>
<p>述曰。即厚严经。我法无体。但有其名。此非安惠文也。文意易详。故今不解</p>
<p>上来虽有略．广二段。总是解颂上之三句。答颂前问讫。自下释颂下之三句</p>
<p>论。识所变相至类别唯三</p>
<p>述曰。于中有二。初别解三句。后别解能变义。三句不同即分为二。此解初句也　所变相者。释颂此言。此见．相分相状各各有无量故。所言唯者。是决定义。此见．相分所依自体能变之识。体类定三。非增减故。或简别义。如前已说</p>
<p>论。一谓异熟至多异熟性故</p>
<p>述曰。合解下二句。谓初二识。及第三识。如理应知　多异熟者。谓此识体总有三位　一我爱执藏现行位。即唯七地以前菩萨。二乘有学。一切异生。从无始来。谓名阿赖耶。至无人执位。此名执藏　二善恶业果位。谓从无始乃至菩萨金刚心。或解脱道时。乃至二乘无余依位。谓名毗播迦。此云异熟识。毗者异也。播迦熟义。至无所知障位　三相续执持位。谓从无始乃至如来尽未来际。利乐有情位。谓名阿陀那。此云执持。或名心等。长短分限不过三位。以异熟名亦通初位故。论说言多异熟性故不言初以狭故。不言后以宽故。宽狭何事遮不说也。此中意说熏习位识。若说宽时佛无熏习。说即无用。若说狭时八地以后犹有熏习。便为不足。又但说因有虚妄位。不说于佛。故说异熟识。是多异熟性。宽狭皆得　又为五位。一异生位。二二乘有学位。三二乘无学位。四十地菩萨位。五如来位。异熟一名通前四位故。言多异熟性不说余名。又十三位通十二故。又七地如枢要说</p>
<p>论。二谓思量至恒审思量故</p>
<p>述曰。谓第七识恒审思量。此说恒言简第六识。意识虽审思而非是恒。有间断故。次审思言。复简第八。第八虽恒。非审思故。恒．审思量。双简五识。彼非恒起。非审思故。若言此识实内思量。何故此中不言内者。通无漏说。佛此亦缘外境相故。此恒等言各有所简。如枢要说</p>
<p>论。三谓了境至了境相粗故</p>
<p>述曰。下解第三句也。以前六识同了粗境异七．八故。合为一名　问此前六识亦缘细境。如佛六识等。何故但名粗　答一多分故。二易知故。三诸有情共可悉故。四内．外道皆许有故。五大小乘所极成故。六不共义故。七．八二识不粗了故。此后二识亦通净名。非所熏故。又互显故。以上如枢要说</p>
<p>论。及言显六合为一种</p>
<p>述曰。谓前颂言及了别境识。解彼及字。及者合集义。以了境识六种不同。今合为一名为了境。故言及也。及字虽通相违及等。今显合集。故解及言</p>
<p>上来虽别解后三句出能变体。然未解释能变之义。故今应说。于中有三。初牒烈数。次依标解。后总料简</p>
<p>论。此三皆名至能变有二种</p>
<p>述曰。初牒能变列其数也。束三能变合为二种。即以二义解能变也</p>
<p>论。一因能变至二因习气</p>
<p>述曰。次依标解为二文也。此言因者。即所由故。谓种子也。辨体生现为现行生之所由也。此名唯望现果为名。据理而言应名果变。种及现行所引生故。今望果说现行因故　变者。是转变义。在三能变初异熟中。显所依止能持之识。所有等流．异熟二种习气是也。言习气者。是现气分。熏习所成故名习气。自性亲因名等流种。异性招感名异熟种。一切种子二种摄尽。士用．增上。于此二中假施设立故不说之。谓因即能变名因能变。谓此二因能转变。生后自类种同类现行。及异熟果故</p>
<p>论。等流习气至熏令生长</p>
<p>述曰。不以等流所变之果显其自性。但举等流能变之因以显自体。义显所生通诸有漏三性之法。各自种子所引八识。各．各自果名言种子是也。等谓相似。流谓流类。即此种子与果性同。相似名等。果是彼类名之为流。即从等所流。从因为名。故名等流。即等之流。依士释也。即名言熏习种子。是等流之习气。名等流习气。等流非因名。故等流习气非持业释。以第八识不能熏故。唯说七生。七唯无记。六通三性</p>
<p>论。异熟习气至熏令生长</p>
<p>述曰。前等流因是因缘种。其所生果即通八识种。此异熟因增上缘种。即是有分熏习种子。不以所生异熟之果显其因性。但举此因能变之因以彰自体。义显所生除第七识。可通余识。及五蕴等无记之法此体唯通善．恶二性。果唯无记。前因因．果皆通三性。第七识唯无记。非异熟因。势力羸劣不感果也。此非异熟。有覆性故。第八不能熏。此中皆不说。明因能变。即是种子转变生果。果通种子。及与现行。自类种子亦相生故。瑜伽第五种子七义云。与他性为因。亦与后念自性为因。非即此刹那。举因能熏。意显七识等诸现行法。亦名为因。亦名能变。故二习气各举能熏。诸因缘体辨体生果者。名因能变故。转变之义通现．种也。种因变唯在第八。现因变通余七识。不说我见熏习种子。离此二外无别体故。于名言中别离出故。不能别招后果生故　言异熟者。如前已释。异熟习气。唯依士释。果是异熟。因名习气。故第八唯果变而非因。种子因变而非果。现七识亦因亦果能变。前六识中异熟无记心等。同第八识唯果能变。非能熏故。至下当知　问既说现行为因能变。种子何故非果能变。对谁名因。答此中果变。谓有缘法能变现义。故种子非。若体是果而能转变。种子亦是。今论但说有八识生现种种相。故知。但说现行果法名果能变。由以变现名能变故。种子但以转变名变。三熏习等下自当说</p>
<p>论。二果能变至现种种相</p>
<p>述曰。即前二因所生现果。谓有缘法能变现者名果能变。非因所生皆名为果。不尔种子应名果变。自相生故。此果能变即自证分能变现生见．相分果。此言变者与前不同。是有缘变。变现为义。识中种子果之所变。识所缘故。由前等流能变力故。八识三性因缘果生。由前异熟能变力故。除第七识余之七识无记果生。举因显果。无记之法体性羸劣。要等流．异熟二因所生名果能变。余则不尔　种种相者。显相应等见．相分法。五蕴非一言种种也。若种子唯转变名变。若第八识唯变现名变。若能熏七识得二变名。此前所说并在因位有漏之心。若在因位无漏之种。唯第六．七种及现行。唯有等流因果能变。若佛果位八识现行。唯有等流果能变摄。以在果位不熏习故。其诸种子名因能变。生自类种。及现行故。三界具几如理应思</p>
<p>论。等流习气至差别而生</p>
<p>述曰。后总料简。前因能变等流习气。习气者种子也。必有其果。未知生何。如何生果。能起何果。即有三义。今显所生通于八识能为因缘生八识也。体。谓体性。相。谓相状。自证．见．相俱名为识</p>
<p>论。名等流果果似因故</p>
<p>述曰。显是何果。释等流义。为因缘生。因缘之法必同性故</p>
<p>论。异熟习气至立异熟名</p>
<p>述曰。前因能变中言异熟习气。既是种子。未知生何。如何生果。能起何果。今显增上缘生不亲生故。所生真异熟者唯第八识。增上缘生性不同故。唯第八识是总果故。是果之主余果方生。主引生故。由强胜业引总果故。余别弱业方能生果。据其胜业名引。引余业生故。报亦名引。引余果故。业胜名引。果无间故说恒相续。由恒相续。及是引果立果熟名。余法亦尔</p>
<p>论。感前六识至有间断故</p>
<p>述曰。显异熟因所生未尽。即明亦感前之六识。俱增上缘。此是别果。故业名满。引如作模。满如填彩。以此六识从第八识真异熟起名异熟生。以非是主。有间断故。不名真异熟。成圆果事。具足果事。名之为满。亦通因果皆有满义。业胜名满</p>
<p>论。即前异熟至果异因故</p>
<p>述曰。释生何果。言异熟果。及释异熟。因是善．恶果无记故。别从总称二种俱名为异熟果。即由如前所说理故。其第七识非异熟种之所引生。因位唯染。果无漏故　问六识报者非直异熟名异熟生者。善等三性法应名异熟生。并从真实异熟起故　答曰。不然。对法第五说。若法是异熟。从异熟起者名异熟生。善等唯从彼起。不是异熟故不名异熟生　若尔即真异熟从自前念．及种起故。应名异熟生。合具二义故。答曰。可然。如瑜伽六十三有心地。广说如彼。今应义释。若法异熟从异熟起。无间断遍者名为异熟。名异熟生。若法异熟从异熟起。有间不遍者名异熟生。不名异熟。若法非异熟。有间不遍。虽从异熟起。不名异熟。不名异熟生。若法有漏依异熟者。可名异熟生。不名异熟。有漏种子皆名异熟生。由是无漏种子不名异熟生。非有漏不同性故若法有为依异熟有。不名异熟。名异熟生。因中无漏并名异熟生。故五十七云。二十二根一切皆有异熟种子。由是佛果诸无漏法非异熟生。若法缘合与本性别变异。而熟果始能生。名异熟生。即一切有为皆异熟生。故具知根名异熟生。佛果无漏诸有为法。皆名异熟生。今五义中取第一义。唯第八识。不取于余</p>
<p>论。此中且说至非谓一切</p>
<p>述曰。虽异熟果通七识有。今初能变唯真异熟。我所藏故。持染种故。名真异熟。非说一切业所感者皆初能变。持杂染种。即显善．恶业果名识。能变果识者。显此非是能变之中因能变也。不能熏故。我爱执藏。显初名也。言异熟者。或异时而熟。或变易而熟。或异类而熟。或异熟因所招名异熟果。前二无文解。第三．第四依士释。或持业释。异熟即果故。然下十因得五果处。彼自料简故今不述。如第八卷。此中所言异熟生者。一切色法非第八品亦异熟生。此但举心。心为胜故</p>
<p>论。虽已略说至其相云何</p>
<p>述曰。初一三判本颂云。前二十四颂。明唯识相。于中有二。初一颂半略释外难。略标识相。如上说讫。下有二十二行颂半。广明识相。于中有三。初有十四行颂半。广前下三句颂。明三种能变识相。次有一颂正辨唯识。广前彼依识所变。下有七颂。广前上二句颂。释诸妨难</p>
<p>问颂文何故如是次第　答曰。宗明唯识。若不了知能变识体。何以能解法皆识变。虽了能变．及法唯识。义犹未尽。理更须彰。故为三段如是次第。复于能变十四半颂中。初有二行半颂。解异熟识初能变相。次有三行颂。明思量识第二能变。后有九颂。释了境识第三能变。依境．行．果判文准此。世俗谛中分判之故　又三释云。论有三分。上一颂半。略标离心无别我法。辨识相讫。次有二十三行颂半。广明唯识若相．若性。释诸妨难。此中有三。初有十五颂半。广解唯识若相．若性等。广显下四句。次有七颂。释诸妨难。广显上二句。后有一颂。明唯识性。初一颂半。所明是所执无。依他有。今明圆成性。此广之中然初二段。宗明依他世俗谛理。后之一段。宗明圆成胜义谛理。就初十五颂半广明唯识中有二。先以十四颂半辨三能变。次有一颂正解唯识能变之义　辨三能变中。初二颂半解初能变。初中有二。初结前生后以发论端。次依所问举颂正答。此即初也。准下长行释即分为二。初释颂文广明三能变。第二总为分别八识一．异等义</p>
<p>论。颂曰初阿赖耶识至阿罗汉位舍</p>
<p>述曰。三师俱云。初二行颂半解初能变中。本颂以十门解释。一自相。谓初阿赖耶识。二果相。谓异熟。三因相。谓一切种。四所缘。谓执受处。五行相。谓了　不可知者。即于所缘．行相之内差别之义。既无别用。故非别门。若别开者。束五受门相应中摄。俱心所故。六相应。谓常与触作意。受想思相应。七五受。谓相应唯舍受。一相应言通二处也。八三性。谓是无覆无记。九因果譬喻。谓恒转如暴流。十伏断位次。谓阿罗汉位舍　触等亦如是者。俱时心所例同于王。非是分别第八识也　长行有二。初八段．十义释此颂文。后以十理．五经证此识有。八段十义者。初之三相合为一门。所缘．行相合一门明。义相顺故。余门各别。七门正解十义。一门别解触等。于初八段等中。文复有二。初以八段别解本识心王．心所。后以有漏．无漏二位。总明本识心王．心所。其前八段若解本识唯七门也。至下当知。颂致初字。即是显三能变之中第一能变。或别释颂文复分为三。初别释颂文。次释识异名。后以十门对无漏辨。至下当悉。分为二者。于理为胜</p>
<p>论。初能变识至名阿赖耶</p>
<p>述曰。第一合解颂上二句。即是自相．因相．果相。于中有二。初略解三。后广分别。就略解中有二。初三相。后总结之。解三相中。先解自相。次解果相。后解因相初中有三。一显藏义。二即颂名。三释妨难。此即初也。此识总于大．小乘教名阿赖耶。下第三卷。大．小乘经自有证故。非此阿赖耶名大乘独有</p>
<p>论。此识具有至执藏义故</p>
<p>述曰。此释藏义。通含三种。摄论第二云。谓与染法互为缘故。为染末那所缘义故。此即略标</p>
<p>论。谓与杂染至自内我故</p>
<p>述曰。能持染种种名所藏。此识是能藏。是杂染法所熏．所依染法名能藏。此识为所藏。摄论第二等云。非如大等藏最胜等中即能所藏。彼论又言。为染第七等之所执藏。以为内我名执藏义。即此论云。谓与杂染互为缘故。解能．所藏。诸有漏法皆名杂染。非唯染法。梵云僧吉隶烁。此名杂染。若不言僧。即唯染也。有情执为自内我故。解执藏义。唯烦恼障义。非所知障义。不尔无学应有此名。此不别执为其我所．及与他我。名自内我。此即正解阿赖耶义。阿赖耶者。此翻为藏。藏具三义。如论已说。义虽具三。正取唯以执藏为名。不尔二乘．八地菩萨应有此名。三名阙一即不得名。若尔七地已前。二乘有学。入无漏心。我爱不执应舍此名。至下当辨</p>
<p>论。此即显示至所有自相</p>
<p>述曰。此即颂名。故今结言此即显示初能变识所有自相。自相者。自体相也。但言藏识即持业释。藏即识故</p>
<p>问言与杂染互为缘者。说为能藏即是因义。言为所藏即是果义。因果之外岂更无别自体相耶</p>
<p>论。摄持因果为自相故</p>
<p>述曰。自体是总。因果是别。自相摄持因果二相为自体故。摄是包含义。包二为一故。持是依持义。以总为别所依持故。别为总所包。总为别所依。故名摄持。又离二无总。摄二为体。二是总义。总是义之体。体与义为依名之为持。摄二义为体名摄　问若尔自相应是假有　答此亦不然。若有条然因．果两相合之为自相。自相可成假。既离自相无别因．果相因．果相即自体之上别义说之。故非假也</p>
<p>问前言第八有三位名。何故于三能变之中。乃举异熟果相之号。于别释中遂致染分藏识之名</p>
<p>论。此识自相至是故偏说</p>
<p>述曰。此释妨难。三能变中举异熟者。如前已解。今由二义说阿赖耶。由此自相虽有三位。以彼藏名三位之中初位所摄。自从无始乃至七地．二乘有学最初舍故。又以是名我执所执。过失重故。虽染分名亦通异熟。异熟之名望此仍轻。以此藏名通二种义。过失之重。故今偏说</p>
<p>论。此是能引至说名异熟</p>
<p>述曰。自下解果相。即颂言异熟也。于中有四。一显异熟义。二简他宗。三即颂名。四释妨难。此即初也。谓此识是能引诸界．诸趣．诸生。总善．恶业之异熟果说名异熟。此意说是总业之果。明是总报故名异熟。简别报果。别报果者。但名异熟生。不名异熟故</p>
<p>论。离此命根至不可得故</p>
<p>述曰。此简他宗。显离本识无别真异熟。谓若离此第八异熟识。有别命根。及众同分等　等者。等取或执别有穷生死蕴等。恒时不断。相续生灭。殊胜真实异熟果体。不可得也。即破萨婆多命根．众同分是真异熟。破化地部等离此别有穷生死蕴。大众部别有根本识。上座部分别论者。别有有分识等。为胜异熟果。不可得也。返显不离本识恒时。相续。胜异熟果。可得之义。恒时之言。已显相续。相续之言。更何所显。恒时简间断。相续简常。故无失也　胜异熟者。显真异熟。异熟生法非真异熟故　破命根．同分如前卷末解。然有量云。离我第八识汝命根．同分。能执持身真异熟果定不可得。非第八识故。如外色等　然彼本计六种转识能执持身。今此亦简谓真异熟。彼非真异熟。不极成故　破离第八有穷生死蕴等。亦不成者。如下第三卷中广解　成第八识能执持身者。如下十证。摄论第三末等。皆当解释</p>
<p>论。此即显示至所有果相</p>
<p>述曰。此即颂名结上颂中异熟果相</p>
<p>问阿赖耶．阿他那名亦是果相。独言异熟有何意耶</p>
<p>论。此识果相至故偏说之</p>
<p>述曰。此释妨难　此识果相虽多位者。如前三位。或复五位。故言多位　言多种者。即五果中。有义具四果。除离系果此可具有。谓前望后为等流果。同时心所望此心王名士用果。种子生时亦名士用。故论下言如俱有因得士用故。亦名增上果。异熟果可知。有义具三。除士用果。五蕴假者所得名士夫果。由此本识具三．四果故言多种。此识果相虽多位．多种。以异熟之名一宽．二不共故偏说之。三位通二位。五位通四位。故说言宽有余三果。可通余法。唯异熟果不通余法故言不共。此诤真异熟故偏说之。此明有漏第八心品。除相分外取余三分。并自种子。为果相体。余相分．及余种。非真业果。以不恒相续故。或此唯说现为果相。种相隐故。据实而言。现．种俱通果．因二相。然种果狭。唯业果故。因相亦通一切种子。然今此文。三相皆唯取现行识</p>
<p>论。此能执持至名一切种</p>
<p>述曰。此第三解因相。颂言一切种也。以现行识执持诸法自．他种子令不失故名一切种。释因相义。此第八识所执诸法。诸法之因。今说亦是此识因相。即种子识。今望能持且说于现。三相皆唯现行之识。所望义别。实无宽狭。实通现．种。故下论文。一切种相应更分别。即通一切三性种子。其第八识若现．若种。皆是因相。现行为种等依持之因。种子即是诸法因缘。皆因相也　问何故果相唯异熟法。因相通耶。答余法非异熟故。余非果相。诸法皆为因。因无别名。故现．种皆因相。此即通出因相之体。由此三相宽狭有别。自相．因相通一切法。果唯异熟。约互为缘果相亦通。三相一种(如枢要说)</p>
<p>论。离此余法至不可得故</p>
<p>述曰。此简他宗。破经部譬喻师等。如五十一说。彼计。色根中有心．心所等．及四大种种子。心．心所中有色根种子等。以于有色．无色界生时。互能持种故。及假类能持等如下十证自当广破。今量云。彼不能持一切种子。非第八识故。如外色等。返显第八能执持义。然执持义。下执受中自当广说</p>
<p>论。此即显示至所有因相</p>
<p>述曰。即上颂名</p>
<p>问曰。因相六因．十因皆是因相。此中何故但说持种唯有现行</p>
<p>论。此识因相至是故偏说</p>
<p>述曰。下释妨难　因相多种者。谓为同类因前后自生故。亦为俱有因即是种子故。如下自说。现行虽望种非。种望之是。如四小相望本法等。又亦为相应因望心所法故。今于能作因中辨持种因。是不共故。于十因中随义可解故论说言因相虽多持种不共。又不须于六因．十因为论。但通说因相。谓依持因．生起因等。但持种之能不共余法。余法不能有此功力。非是共故。是故偏说</p>
<p>下第三结</p>
<p>论。初能变识至唯有三相</p>
<p>述曰。谓此识体变为见．相二分相状。又亦为清净种依。或为等流果等。或为同类因等。体上所有义相非一。故言虽多。以自证分但有三义。略说三相</p>
<p>论。一切种相至名为种子</p>
<p>述曰。下第二广上三相。于中有三。初发问。次广释。后总结之。此即初也</p>
<p>上来虽言能持法种与法为种。仍未尽理分别种相。故今应说先发论端。自下广释。初出体等。以十门分别种子。后第二辨熏习相</p>
<p>论。谓本识中至功能差别</p>
<p>述曰。此出体也　言本识者。显种所在。简经部师色．心等持种　亲生自果。简异熟因。望所生果非种子故。要望自品能亲生故　功能差别。简现行七转识等。望所生种虽是因缘亦亲生果。是现法故。非名功能。故以功能显种子相</p>
<p>第二一．异分别</p>
<p>论。此与本识至不一不异</p>
<p>述曰。种望所依及所生果为不一异。此即立宗</p>
<p>何所以然</p>
<p>论。体用因果理应尔故</p>
<p>述曰。本识是体。种子是用。种子是因。所生是果。此之二法理应如是。不一不异。本识望种。四出体中摄相归性故皆无记。种从现行望于本识。相用别论故通三性。若即是一。不可说为有因．果法有体．用法。若一向异。应谷麦等能生豆等。以许因果一向异故。不尔法灭应方有用。以许体．用一向异故。用．体相似气势必同。果．因相似。功能．状貌可相随顺。非一向异然瑜伽决择第五十一末．五十二末广说。而彼但言种望现法。即是此中因望果义。非唯种子望本识义。彼约因．果门。此亦体．用门</p>
<p>清辨等宗．譬喻师等。第三问答辨假．实门。如生望法非一异。即说生为假。种望于法非是一异。种子应非实</p>
<p>论。虽非一异至非因缘故</p>
<p>述曰。生等假法。如龟毛等体是无法。非因缘故。种子望法即是因缘故体实有　问生等既如无。应非行蕴摄。答依法施设故。故是行蕴收。然法非果。生非是因。即于法上假施设故。亦有唯于现行等法。或种上立。故例不同。种子非现行。因．果差别故</p>
<p>论。此与诸法至是假非实</p>
<p>述曰。此安惠等难　问生等与法非因果。不可例同于种子者。此与诸法既非一异有因果故。应如瓶等是假非实。瓶为假果体。色等为因故</p>
<p>论。若尔真如至真胜义谛</p>
<p>述曰。此论主质。如与诸法既非一异。应是假有。如种子故。真如是法性。与法不一异如前已解。故得为喻。此难清辨．安惠等　设彼救言。真如亦假。不起故。如空华。许则便无真胜义谛。真胜义谛若许无者。约谁说有世俗谛耶。何有涅槃。而有造修求成佛等。蕴．处．界等通真．俗谛。真如唯真名真胜义</p>
<p>自下第四二谛分别。问真如非假是胜义有。种亦应然。实有体故</p>
<p>论。然诸种子至不同真如</p>
<p>述曰。谓此种子唯世俗谛说为实有。不同真如。真如唯是胜义胜义。种子不然。非唯胜义。亦通世俗。道理世俗故。今显异于胜义。故说唯依世俗。非不通胜义也。又依瑜伽等胜义唯一非安立谛。故种言唯。真唯胜义。据实种子亦通胜义。又于俗谛中可名实有。推入胜义虚妄假法。真如随在二谛皆实。依诠胜义亦是实故。若非安立唯有一种。此即谛唯。不通真故。若立四胜义。此是实唯。胜义谛中假故。此助瑜伽会于此等。瑜伽并有诚文同此。此则通说一切有漏．无漏种子。义皆同故</p>
<p>第五有漏种子依本识何分。即是四分分别门也</p>
<p>论。种子虽依至相分非余</p>
<p>述曰。此种虽依异熟识体。即是依于自体分也。亦非见分。见分一向缘前境故。是自体分义用别故。非受熏故。此言种子依识自体。自体即是所受熏处。不可见分初受余熏。种后便依自体分住。此论依附。即依自体。若据别摄。即相分摄。非见等摄。即是见分缘自证分差别功能。以为相分。非是缘于自证分体。若不尔。即无证自证分。又说见分但缘外故</p>
<p>何故不是自体分摄</p>
<p>论。见分恒取此为境故</p>
<p>述曰。此护法释。见分恒缘故是相分。即是识体功能义分。故成相分。真如亦是识之自证。应为相分。真如是识实性摄故。既称无相不同种子。种子非是识实性故。故为相分。真如但是识之性摄。体实无相。见分唯不缘识自体　若护月师。今解。无色界以无内身色先厌色故。且说缘种。隐器色不论。瑜伽文非尽理也。若旧相传。护月师。唯种依识见分而住。自证分缘唯三分故。瑜伽五十一说。生无色者第八唯缘内种子者。依自证分所缘境说。既尔生无色不还圣者等第八见分。缘何为境。必不当生欲．色界故。虽当不生。许通缘故。如下当辨</p>
<p>自下第六三性分别</p>
<p>论。诸有漏种至无记性摄</p>
<p>述曰。此有漏种与本第八体无别故。性类是同。唯是无记</p>
<p>论。因果俱有至亦名善等</p>
<p>述曰。能所生法皆通善等。故通三性。谓此种子本能熏习现行之因。及后所生现行之果。皆通三性。故言因果俱善等性。即是功能差别门说。非依体门性唯无记。如前已说</p>
<p>问何故尔　答不相违。无记不违善．恶品故。对法三末。及第四初。等起善等即是种子。此三性同。及瑜伽论九十六云。谓十八界各决定有差别种子。广解种子稍胜余文</p>
<p>此辨有漏种。无漏种云何</p>
<p>论。诸无漏种至唯名为善</p>
<p>述曰。此无漏种非异熟识性所摄故。故非无记。体性不顺本识体故。体既不同。不可相即。又性类别。能治．所治漏．无漏殊。不可相即。故一性言。义乃合通体．类二种。既不从识名无记性。此为何性。因果俱是善性摄故。唯名为善。若法尔种。前念同类因。本性是善。后念等流果。是善亦然。乃至后生现行果。亦尔。既法尔力非第八性之所摄故。因是善性亦无有过。此即种子未熏习位。自类相望有如是义。若后熏习。由见道前闻．思等熏。令其增长。虽有漏因。增上缘中为果增长。然亦名善。见道已去理显可知。故唯善性非恶．无记。法尔一切无漏之法。顺理。违生。无恶．无记</p>
<p>问曰。无漏与识性类别。不得随识名无记。无漏与识体不同。应非随识名异熟。为有此义故次论问</p>
<p>论。若尔何故至皆异熟生</p>
<p>述曰。第五十七决择分说。二十二根一切皆有异熟种子。又说一切皆异熟生。此为二问。一异熟种。二异熟生</p>
<p>论。虽名异熟至名异熟种</p>
<p>述曰。此诸种子虽名异熟。而非无记。何故尔也。体非异熟。由所依识是异熟故名异熟种</p>
<p>若尔此等体非无记。依无记故应名无记</p>
<p>论。异性相依如眼等识</p>
<p>述曰。如眼等识异性相依。从根为名但名眼识。即依士释。依眼根识名眼识也。不可说言识依眼故亦名无记。应返质云。无漏依识名异熟。亦令从识名无记。识依于眼名眼识。应亦从眼名无记。此既不尔彼云何然。故无漏种不名无记。此除佛无漏。即齐义解</p>
<p>又有不齐释</p>
<p>论。或无漏种至所摄异熟</p>
<p>述曰。此无漏种由熏习力转变成熟。与本种异立异熟名。即转变已而方成熟能生现行。非如善．恶而为因故。所招无记性所摄之异熟。非是因果性别云异。果起酬因说名为熟之异熟也。此通佛果诸无漏种。又设除佛。此中但言经熏习气。非未熏时自类变异而成熟位。所以者何。如前已解。如眼识等。即唯自类未熏时义。今此中解即熏已位。又复前解通熏．未熏。此解但据已熏之种。据显偏说。又前解通熏已．未熏。今解据三家种子无诤义。法尔自类有不许故。若言熏者诸皆许故。前约本有等义。此约新熏等义。故文差别。故瑜伽论二十二根皆名异熟。无处而言皆通无记。不可为难。如此文意诸论未详。古昔文抄皆须毁弃</p>
<p>第七新熏．本有分别。于中有三。初唯本有。上古已来多说如此。今护法论师。叙近者护月等义</p>
<p>论。此中有义至不从熏生</p>
<p>述曰。于中有四。一标宗。二释难。三引证。四立理。此即标宗。一切有漏．无漏种子皆法尔有。非是本无今从熏生</p>
<p>论。由熏习力但可增长</p>
<p>述曰。此言即是会诸经论第二子段也。诸经论言由熏习有。此谓增长。非新成故。此中本有宁异僧佉彼是常故。此有生灭</p>
<p>自下第三引有漏．无漏皆本有经等</p>
<p>论。如契经说至法尔而有</p>
<p>述曰。自下第三引证有三也。初引有漏．无漏通经。次引唯无漏经。后有漏例同。大庄严论亦引此经。名无尽意。此即三乘通信之经。毗婆沙等前分亦有此文。既言无始时来有种种界。故知。有漏无漏种子。皆是无始法尔而有。其恶叉形。如无食子。落在地时多为聚故。以为喻也</p>
<p>论。界即种子差别名故</p>
<p>述曰。此中言界。界即种子差别之名。故知种子皆法尔有</p>
<p>此下第二是阿毗达磨经。即大乘通用</p>
<p>论。又契经说至界是因义</p>
<p>述曰。此证种子亦无始有。如下自解。此合二经</p>
<p>此下所引。如瑜伽论第三卷说</p>
<p>论。瑜伽亦说至新所熏发</p>
<p>述曰。由此故知。有漏．无漏种皆本有。然新染净熏发之中。有漏净染熏于有漏本有种增。有漏净及无漏。复发本有无漏种增也</p>
<p>又第三卷次前上文</p>
<p>论。诸有情类至菩提种子</p>
<p>述曰。法者道理义也。有般涅槃之义。名般涅槃法。此中意说。有漏．无漏并有名具。非无法尔种而可言具足．不具足。故即二论证有．无漏种皆是本有</p>
<p>论。如是等文诚证非一</p>
<p>述曰。此则曲结有漏无漏合法尔经</p>
<p>论。又诸有情至不由熏生</p>
<p>述曰。此第二引经论通证。即是十卷入楞伽第二卷。无上依经上卷。善勇猛般若第一卷。大般若经第五百九十三卷。说前种姓。大庄严论第一卷末种姓品。及此瑜伽第二十一声闻地。皆说有五种姓别。故应定有法尔无漏种子。不由熏生</p>
<p>论。又瑜伽说至是种非现</p>
<p>述曰。第二偏引无漏本有。即瑜伽论五十七卷二十二根中。地狱成就三无漏根。种子非现</p>
<p>论。又从无始至本性住姓</p>
<p>述曰。此地持．善戒经．菩萨地并是。第一种姓品云。又从无始展转传来法尔所得本性住姓。即是菩萨本性住姓。彼有六处言。取唯第六处。阿赖耶中有此种故</p>
<p>论。由此等证至不从熏生</p>
<p>述曰。即结无漏。由此三文。证无漏种法尔本有不新熏生</p>
<p>下准有漏亦法尔有</p>
<p>论。有漏亦应至不别熏生</p>
<p>述曰。无漏种子无始不起。经论诚说有法尔种故。有漏种无始曾起故。无分明别说之教。设无如上通证有漏之经论者。义准亦应有法尔种</p>
<p>上虽引经。此有何理</p>
<p>论。如是建立因果不乱</p>
<p>述曰。第四立理。即诸法种子初但有一物。后生果时可无杂乱。若更有新熏。或唯新熏者。种子便多。后生果时从何种起。新熏．法尔功能既齐。有生．不生因果便乱。若二种子共生一芽。外麦．豆等例亦应尔。若新唯一种理亦不然。不可初熏后不熏故。比量齐故。如我所立因果无乱。然无漏种未增长位名本性住姓。后增长已名习所成姓。有漏亦尔。本有未熏增名本性住种。后熏增已名习所成。若唯新熏说何以为本性住种。若无本有无漏种子者。见道如何生</p>
<p>自下第二唯新熏。即胜军祖师难陀尊者义</p>
<p>论。有义种子皆熏故生</p>
<p>述曰。于中有四。一立宗。二释难。三引证。四解违。此第一也。一切有漏无漏种子法尔新生。此第一立宗也</p>
<p>自下第二释难</p>
<p>论。所熏能熏至无始成就</p>
<p>述曰。非无漏能熏亦无始有故。有漏种子无始成就。即是难陀会前所引一切无始有漏种文</p>
<p>论。种子既是至花熏故生</p>
<p>述曰。此种子者。习气异名。习气之法必由熏有。如胡麻中所有香气华熏故生。西方欲作涂身香油。先以香华和于苣胜。聚之一处令便极烂。后以押油。油遂香馥。故摄论第二说华熏苣胜。非华习气不熏苣胜。苣胜之气而是本有。故诸习气必由熏生。此即理也</p>
<p>次第三引经证也</p>
<p>论。如契经说至之所积集</p>
<p>述曰。由此经中。不言不由染．净熏习诸种积集。故知诸种皆是新熏。此引即是多界经也</p>
<p>论。论说内种至或有或无</p>
<p>述曰。摄论第二无著云。外或无熏习。非内种。应知闻等熏习无果生非道理。故无内种不由熏有。外种之中华熏苣胜香气是有。从炭．牛粪．毛。生苣胜．青莲华根．及蒲。非彼俱生．俱灭互相重习。苣胜等生名为外种或无熏习</p>
<p>论。又名言等至必藉熏生</p>
<p>述曰。此中即是约教申理。其名言等三种熏习。总摄一切有漏种尽。彼既由熏其种方有。故有漏种必藉熏生。不尔名言等应摄种不尽。以法尔种非此摄故</p>
<p>上来所引有漏种证。次第二说无漏种证</p>
<p>论。无漏种生亦由熏习</p>
<p>述曰。此即立宗</p>
<p>何以知者</p>
<p>论。说闻熏习至而熏起故</p>
<p>述曰。等流正法。正法从法界平等而流出。从正智等次第生故。摄论第三卷出世净章中。说闻熏习闻净法界等流正法。而熏习起故。又瑜伽论五十二说。从真如所缘缘种子生。与此文同</p>
<p>论。是出世心种子性故</p>
<p>述曰。又摄论说。闻熏地前既是有漏。为出世法之种子性。故知无有法尔无漏种。唯以有漏为见道因故</p>
<p>第四大段解众文违。若唯新熏如何五种种姓差别</p>
<p>论。有情本来至种子有无</p>
<p>述曰。本未熏故。如何说有五种姓别</p>
<p>论。但依有障无障建立</p>
<p>述曰。即是约烦恼及所知障品有无建立</p>
<p>何以知者</p>
<p>论。如瑜伽说至如来种姓</p>
<p>述曰。五十二说。于真如境二障毕竟不可断者。立为不般涅槃法性。唯不可断所知障者。一分立为声闻种性。一分立为独觉种性。此如何别。障虽齐等解有利钝。于烦恼断中修习差别故。烦恼．所知二障皆可断。即立此为如来种姓</p>
<p>论。故知本来至非无漏种</p>
<p>述曰。以文证理故依障立。非依无漏种子有无</p>
<p>上来即会前种姓文。若尔成就三无漏根是种非现瑜伽文等如何通</p>
<p>论。所说成就至非已有体</p>
<p>述曰。约烦恼等可断之义。说后无漏种子可生名为成就。非无漏种未熏之时即有体性</p>
<p>第三师说护法自意。难破前师</p>
<p>论。有义种子各有二类</p>
<p>述曰。有漏．无漏各有二类。于中有四。第一立宗。第二引证。三破斥。四总结。此即初也</p>
<p>论。一。者本有至功能差别</p>
<p>述曰。此文即是出种子体</p>
<p>自下引经</p>
<p>论。世尊依此至广说如初</p>
<p>述曰。此引经证同护月也</p>
<p>论。此即名为本性住种</p>
<p>述曰。法尔有故</p>
<p>论。二者始起至熏习而有</p>
<p>述曰。此出种体</p>
<p>论。世尊依此至熏习故生</p>
<p>述曰。此引经证于中不言如前引证。此后自会。由彼亦有非新熏证。故不指也</p>
<p>论。此即名为习所成种</p>
<p>述曰。新熏生故</p>
<p>自下第三破斥。有二。先难本有。后破新熏。难本有中有二。初引经成理难。后结违诸教难</p>
<p>论。若唯本有至为因缘生</p>
<p>述曰。引经成理中有五。初总标彰难意也。至下当知</p>
<p>论。如契经说至亦常为因性</p>
<p>述曰。第二引教成前理。此引阿毗达磨经也　诸法于识藏。能摄藏也。谓与诸识作二缘性。一为彼种子。二为彼所依　识于法亦尔所摄藏也。谓诸转识与阿赖耶亦为二缘。一于现法长养彼种。二于后法摄植彼种。互相生故。所生为果。即显互亦能为因也　常为因性者。显此二法更互亦常为因。显非异此而有因也。故常言亦通果。常为果故。于果说互。于因说常。影略故也。如摄大乘第二卷说。瑜伽师论五十一中广说其相</p>
<p>论。此颂意言至互为因果</p>
<p>述曰。第三释颂显前征。总释颂言成因缘理</p>
<p>此由未显。何以得知互为因缘是此经意。</p>
<p>论。摄大乘说至互为因缘</p>
<p>述曰。杂染法通三性。即一切有漏法。余七识品既为能熏．亦所生故。互为因缘</p>
<p>论。如炷与焰至互相依住</p>
<p>述曰。举增上缘喻因缘义。如灯炷与灯焰展转生烧。由炷生焰。如种生现。由焰烧炷。如现熏种。故名展转。此显三法。如芦相依。为俱有因。二法为喻。喻因缘义</p>
<p>论。唯依此二至不可得故</p>
<p>述曰。唯种与现实名因缘。除此所余因缘无故。不以现行七识望第八现为因也。但取种子望后为因。又此中望体。因缘体尽。若望果别。亦有种子生于种子。岂非因缘。由是此中但约体说。又说不尽。不说无漏故</p>
<p>论。若诸种子至有因缘义</p>
<p>述曰。第四结上无因义。由唯本有。即二相望无因缘义</p>
<p>若彼救言但熏增长名曰因缘</p>
<p>论。非熏令长至为因缘故</p>
<p>述曰。第五重破伏难。初之二句牒彼计非。次三句难。勿善恶业与异熟果为因缘故。汝言诸法各但一种。若异熟果．因。但是一种生。善．恶业现行熏果种增时。善．恶业与果应为因缘故。又汝若言善．恶业体是一种生。异熟果体是一种生。各一种者。而异熟果现不自熏。但善．恶业现行熏。令果种增长。其种本有。业于果种能令增长应名因缘。如自业种。但令增长为因缘故。或复业种增名言种。应是因缘。既非因缘故。非增长名曰因缘。果种。如业种亦增长故。故非唯本有。亦有新熏。若尔设俱新熏。岂俱新起俱名因缘。并新生故　此难不齐。如无记心熏无记种。复善．恶业自熏自种。亲辨体故。故是因缘。但缘资彼无记种子故非因缘。汝之种子俱不辨体。但资增长。不辨体齐。故应俱是因缘摄也。然观本意后解是本。今难本意。由是义显应诸现行望本有种不名因缘。熏增长故。此本有种唯以自类为其因缘。既尔此因应不生现。有新起种生故。此义应思。然以生种类同于新亦因缘摄。不同唯本有故彼非因缘</p>
<p>论。又诸圣教至理教相违</p>
<p>述曰。此下第二违多经失。违圣教说种由熏生。故与理教俱相违也。前者违理。后违教故</p>
<p>自下第二难唯新熏</p>
<p>论。若唯始起至应不得生</p>
<p>述曰。此下第二破立新熏。于中有五。一正难本宗。二乘因广破分别论者。三申正义。四释相违。五总结。此下即初也。有为无漏即见道等。无本有种。无因缘故。应不得生。量云。汝初无漏应不得生。无因缘故。如兔角等</p>
<p>若彼救言以世第一法为其因缘。有漏法中此为胜故。此义不然</p>
<p>论。有漏不应至生有漏故</p>
<p>述曰。此二相违。如何有漏为对治因。应无漏法为有漏因。今以理征。若有漏生无漏。应无漏生有漏。许漏．无漏得相生故。如有漏善生于无漏。无漏既不得生于有漏为相违者。如何有漏生于无漏。此初无漏许无因缘亦有何妨。答曰不然。佛说无一法非因缘生故。若无因生便非释种。立量云。汝初无漏心。应无漏种为因缘生。体是有为无漏法故。如后无漏法</p>
<p>论。许应诸佛至不善等种</p>
<p>述曰。若许有漏生无漏。则无漏生有漏。许便诸佛有漏复生。此中亦有有学圣者等对治。生有漏。然以世尊全是无漏故但举之。非余无也。外曰不然。以胜劣故。劣可为胜因。胜非劣因。若尔不善应为善因。又若相违得为因者。善等应为不善等种。小乘可尔为同类因。大乘不然故以为难</p>
<p>自下第二破分别论。诸邪分别皆名毗婆阇婆提。即大众．一说．说出世．鸡胤四部。因诤无漏无因缘故今亦叙破。本即大乘唯说新熏心溷师等。名分别论。亦作是说</p>
<p>论。分别论者至非无因生</p>
<p>述曰。于中有三。初叙宗。次破他。后自解。此初也。彼计。无法尔种。心性本净。离烦恼时既体清净为无漏因。如乳变为酪。乳中有酪性。木中火亦然。此立宗也。无垢称经亦有此说</p>
<p>次论主问</p>
<p>论。而心性言彼说何义</p>
<p>述曰。下破他也。于中有二。初问彼经意。后别以理征</p>
<p>论。若说空理至诸法种子</p>
<p>述曰。下别征。于中有二。初空理非因难。后起心非净难。此即初也。此中空理。即是真如。空非心因。常非种子故</p>
<p>彼若救言常为种子于理何妨</p>
<p>论。以体前后无转变故</p>
<p>述曰。即复难言。此真如体既许为因。应有取．与。以体前后无转变故。无取无与故不为因下六义中第一刹那灭即简真如。非心因缘。因有生灭有取．与故。一切无为为所缘缘此亦无妨。因缘不然。亲能辨体与力生故</p>
<p>论。若即说心至而体常一</p>
<p>述曰。下起心非净难。有八。若言心性即是心体。体能缘法此中说心。应同数论谓彼大等相虽转变。而体常一。此即有漏心相转为无漏。以无漏心体作无漏故。非前体灭故言性常。失前有漏相得无漏相故名相转变</p>
<p>若言前无漏体灭后无漏体生。此亦不然。以有漏为相性是无漏者。难云</p>
<p>论。恶无记心又应是善</p>
<p>述曰。以有漏善心性净故。不善．无记亦应名善。心性净故。如有漏善</p>
<p>论。许则应与信等相应</p>
<p>述曰。若许有漏不善心等体性是善。相应法故。应与善等心所相应。若是无为已如前说。亦无过失。共许法性真如善故。非有为善心。无信等故。以心体是相应善故。此中应叙诸师立善各有几种。如别抄说。若如色．声善无信等。此是何法。若是不相应。亦非心性。若是色法。故非心性。若说心．心所。必应与善等心所相应。量云。汝不善等心。应与信等心所相应。许有为心净类摄故。如余无漏及善心等</p>
<p>论。不许便应至况是无漏</p>
<p>述曰。又若不许此有信等者。应非善心。无信等故。如染色等。此不善心等尚不名善。况是无漏。此即成立不善．无记心性非善</p>
<p>彼若救言有漏善心。信等俱故可生无漏。不善．无记。无信等故非性净者</p>
<p>论。有漏善心至无漏为因</p>
<p>述曰。自下正难。有漏善心。性非无漏。名杂染故。如不善等。此杂染言通一切三性有漏法得为因也。言杂染者。为诸烦恼所缘缚义。又此有漏善心。不应与无漏为因。是杂染故。如不善心等。或可总云。有漏善心性非无漏。不应与无漏为因。是杂染故。如恶心等。此有法不极成。谁许有漏善心性非无漏。故应如前所说为善</p>
<p>何故有漏不得为无漏因</p>
<p>论。勿善恶等互为因故</p>
<p>述曰。为因何事。违自宗故。非亲生故。性相违故</p>
<p>论。若有漏心至不可得故</p>
<p>述曰。又难相违得互为因。若有漏心性是无漏。无漏心性应是有漏。以相违故。如有漏性。若唯有漏性是无漏。非无漏心性是有漏。差别所以不可得故。若胜劣故劣可有胜性。非胜有劣性。以胜劣故劣有胜性。以相违故。劣无胜性。是对治故。应无胜性</p>
<p>论。又异生心至应名圣者</p>
<p>述曰。若心性净即是无漏。诸异生位应无漏现行。许现行有漏心性净故。如佛等圣。应名圣者</p>
<p>论。若异生心至无斯过者</p>
<p>述曰。牒彼救言。由相有染不名无漏者</p>
<p>论。则心种子至性相同故</p>
<p>述曰。自下正难。种子亦应由相有染不名无漏。何故彼论说诸异生唯成无漏种。不言成现行。现行。种子性之与相皆类同故</p>
<p>下申正义。外人问曰。若尔心性净者。此是何法</p>
<p>论。然契经说至真实性故</p>
<p>述曰。下自解也。即心空理真如是心。心性净者真实性故。胜鬘经中具说此义。其对法论第十卷三转依中。解心转依真如说为心本性净。以起烦恼覆此净心。今断染惑证净心性故</p>
<p>论。或说心体至名性本净</p>
<p>述曰。或依他心体非烦恼名性本净。以烦恼客相应惑心扰令断客染心得解脱。如瑜伽五十四说。心所等亦尔</p>
<p>论。非有漏心至故名本净</p>
<p>述曰。心性者。真如也。真如无为非心之因。亦非种子能有果法。如虚空等。故非有漏心性是无漏名本性净也</p>
<p>论。由此应信至类此应知</p>
<p>述曰。自下第三申其正义。应信本有无漏种子。至解脱分善根已去名胜进位。但熏增长。复熏成种。谓入见道。且如无漏既有本有及与新熏。有漏法种类此应悉。已如前说</p>
<p>第四大段。释外问经．论等妨难唯新熏难言。论说内种定有熏习。此如何通有本有故</p>
<p>论。诸圣教中至本有种子</p>
<p>述曰。自下第四释相违也。若唯本有此义难通。我兼本有故无有妨。既不定说一切种子皆熏故生。汝宁全拨无本有种</p>
<p>若尔何须论说内种定有熏习</p>
<p>论。然本有种至定有熏习</p>
<p>述曰。谓本有种亦由熏习令其增盛方能得果。新熏理然。故说内种定有熏习</p>
<p>外人复曰。此义可尔如何说闻熏习闻净法界等流正法。而熏起也。复言是出世心种子性也</p>
<p>论。其闻熏习非唯有漏</p>
<p>述曰。显闻熏习通有．无漏</p>
<p>论。闻正法时至名闻熏习</p>
<p>述曰。种解脱分善根已去。闻正法时。由现行有漏．及自因缘所熏有漏种。为增上缘。令其本有无漏种子。亦得增长展转增胜。即以所增无漏胜种。后时正生出世之心。亦说无漏所增长种名闻熏习。对法第四云。决择分善根亦是有漏。亦名无漏。据各别故</p>
<p>论。闻熏习中至胜增上缘</p>
<p>述曰。此第一解有漏性者是修所断。即同对法第四卷决择分善修道所断文感胜异熟为出世法胜增上缘。即如瑜伽第五十一卷说。感总．别果如第九说</p>
<p>论。无漏性者至正为因缘</p>
<p>述曰。亦同对法第四卷文　与出世法正为因缘。辨体生故</p>
<p>论。此正因缘至出世心种</p>
<p>述曰。又第二解此无漏种望出世心是正因缘微隐难了。未起现行故。相状难知故。摄大乘诸论等处。但寄粗显有漏闻熏是无漏胜增上缘者。方便说此为出世心种。此增上缘。非正因缘种。若无有漏闻熏习者。无漏之种不生现行故寄有漏胜者说也。第一就实正因缘解。第二就胜增上缘解故。摄论文无相违失。由是善得对法等意。问曰。解脱．决择二善根中。其无漏种增长何别。答曰。约有漏行有上中下。其无漏种增长有异。解脱分中。下品增故。决择耎．顶。中品增故。其增上忍．世第一法。上品增故　问此无漏种本有既多。后生果时何者能生。何者不生　答曰。其同类种随遇缘合即便能生。不合不生。如三世有未来应生法。何者前生。何者后生。故随缘合即能生果。如后卷中自释妨难　问若本有者。为三品种。为一品种　答若据唯本有．及唯新熏。皆唯一品。此是转灭。转灭下等作中等故。若本有家。唯一种子。若新熏初时唯一种生故。今第三师有三品种。即转齐义。有漏亦尔</p>
<p>既尔如何五十二说有障．无障说种姓别</p>
<p>论。依障建立至如来种姓</p>
<p>述曰。意显无漏种子有无等文可解　有圆寂法者。是有涅槃种姓也。无者。可知</p>
<p>论。故由无漏至不可断义</p>
<p>述曰。由有无漏种子差别故。障有可断．不可断义</p>
<p>若尔既由无漏种故。障有可断不可断者。何故彼论但约障立姓耶</p>
<p>论。然无漏种至不可害者</p>
<p>述曰。由无漏种微隐难知故。约彼障显姓差别。若不尔者。因者所以。有何所以。彼障有可害．不可害别</p>
<p>论。若谓法尔至宁不许然</p>
<p>述曰。彼若救言法尔力故障有可害．不可害者。即难彼云。无漏法种宁不许有法尔种子姓各别也。若彼复言有漏曾熏故。法尔障有可害．不可害。无漏未曾熏故。种无法尔。此唯有言都无有理。既言有漏由熏。如何复言法尔。无漏既无法尔应不说言由熏</p>
<p>论。若本全无至永不得生</p>
<p>述曰。以无因故永不生也</p>
<p>论。谁当能害至立种姓别</p>
<p>述曰。无漏种无谁能害障。汝今乃说依障立姓</p>
<p>论。既彼圣道至亦定非理</p>
<p>述曰。圣道无种必无生义。约当可生说地狱等成种非现。亦定非理。无因果不生故。无治障不断故。若言有漏心等为因。或说心性本净为因。并如前破。此则以理返征及会众经．论意</p>
<p>自下结此总说违理</p>
<p>论。然诸圣教至理教相违</p>
<p>述曰。自下第五曲文总结。处处说有本有种子。皆违新熏所立义故　故唯始起。理教相违诸经．论中无定文言一切种子皆法尔有。无有熏生　无定处言一切种子唯是新熏无法尔种。故二皆取。善顺契经</p>
<p>论。由此应知至始起二类</p>
<p>述曰。大文第四总结之也。诸法种子有漏无漏各有二类。本有．新熏。理无失故。不违经故。入见道已别熏生种。无漏行故。地前但令旧种增长。有漏现行势力弱故。不别能令无漏种起　此中但言由闻熏习令本有种渐增盛故。诸法师等皆言护法解脱分等有新种生。护月但令种子增长故有别者。理亦不然。此文为正。以前．及后瑜伽第五．摄论二本第二。勘读其理方明</p>
<p>成唯识论述记卷第二</p>
<p>成唯识论述记卷第三(本)</p>
<p>基撰</p>
<p>论。然种子义略有六种</p>
<p>述曰。十义广种子中。自下第八具义多小。种有六义遮余非种。于中有三。初总标六义。次随六别释。后总结简余非实种子。此即初也</p>
<p>瑜伽第五说有七种子。今此言六故云略也　法有五聚第一遮无为。第三遮心．心所等。即简别尽。然简自处更立余门。第二遮等自处分别更不叙之。不遮色者。色法外种亦具此六义故。假名种子　若尔如何与果俱有。复如何言常恒随转　无性摄论不简差别唯言内种有。世亲即通。然彼一一皆自释。言内法如此．外法如此。至果俱有唯言内种。即不论外。勘彼一一次第明之。今释外种亦有果俱。如莲华根生莲华等。非因灭位其果方生。根．茎同时世极成故。此解稍好。可细寻之</p>
<p>论。一刹那灭至方成种子</p>
<p>述曰。显种子义。谓有为法有生灭故。于转变位能取与果。有胜功能方成种子</p>
<p>论。此遮常法至能生用故</p>
<p>述曰。此简略也。无为不然。无转变故。无取．与用非能生也。亦显大众等四部．化地部十二缘起非是　无为无取无与．无转变故。即遮正量部长时四相。非刹那灭故　若谓后时有胜功力。初位无者。初亦应有。体一故。如后时　后应无。体一故。如前位。故体才生无间即灭名为种子。有胜功力。才生即有非要后时　又遮外道自性．神我等常法为因。无转变故。瑜伽第五云。唯无常法为因。非常法也　旧人云真如是诸法种子者。非也　若尔前种应与后念现行为种。或虽同念他身相望应为种子</p>
<p>论。二果俱有至方成种子</p>
<p>述曰。谓此种子要望所生现行果法。俱时现有　现者。显现．现在．现有三义名现。由此无性人第七识不名种子。果不显现故。即显现言简彼第七。现在简前后。现有简假法。体是实有成种子故。显现唯在果。现有唯在因。现在通因．果　和合简相离。即简前法为后法种</p>
<p>有说。种生现行之时。必前后念非此刹那。如何解此。彼师意说。如上座部心有二时。即因在生果在灭故同在现在。亦不相违。此即胜军假明上座。非实用之。第三卷中自当广述　若尔种望种亦应然。何为料简　瑜伽云。法与自性为因。非即此刹那　此必异时非果俱有　若因在灭果在生相仍名俱有。即有二趣并生之妨。由此故知。种生现时定必同世。种生于种世不必同</p>
<p>虽必同世。若与现行和合之位方成种子。简与他身现行为因。不和合故</p>
<p>论。此遮前后及定相离</p>
<p>述曰。此遮经部等因果异时。上座部等亦尔。种望现行定俱。一身不相离故得为因也。外道说大自在天生一切有情。有情因缘者。皆不成也</p>
<p>问何故种望种因果。即言异时生。望现为因果。乃许同时起</p>
<p>论。现种异类至有能生用</p>
<p>述曰。现行与种各异类故互不相违。于一身俱时现在。有能生用故。且如色法。现行有碍。种子无碍。心缘虑等准此应知。因．果体性不相似故名为异类。不相违故得同时有</p>
<p>论。非如种子至必不俱有</p>
<p>述曰。种子望种。体性相似名为同类　以相违故不得俱时一身和合。即第五卷瑜伽论云。与他性为因　即种望现　亦与后念自性为因。非即此刹那　此即是种　前后相生　种相生时何故不许有同时义　难曰。见分缘于见自体同时缘。种子生于种自体同时</p>
<p>有解云。种望于种为因果。若许同时非因缘。见分望见虽同时因果。即非因缘摄　若尔种望现起类亦应然　故应更解。种望于种许同时生。体便无穷。自类许有同时生故。即一刹那有多种生。都无因缘。不许后种更生果故。现行望种名为异类。虽亦熏种。后种未生果故非无穷。于一刹那无二现行自体并故。所生之种由此不可更生现行。种望于种类亦应尔　问若尔如何本有同念得生新熏。体相违故　此不同时。如世第一法无漏。缘增本有种子。牵生后念任运自类法尔之种。复能为因生于后念一新熏种。本．新二种缘力既齐同生一现。故无同念种生种失　此亦难解。若本有种更生种子。便一念中有四法也。谓一本有。二本有所生。三新现行所熏。四是现行。如何可说三法展转　今释。不然。即本有种．及现行为因缘。生一新熏种故但三法　又解。本有种望新熏种非其因缘。现行能熏为因缘故。即是本有唯望现行。现行唯望新熏。为因缘故。由此别脱戒。体不增。而用增。与道定戒相似。定．道二戒既是现思。故唯念念是用增非体　前解即与别脱戒体用俱增义</p>
<p>此中虽显与果俱有望现行说。可现在时说为因义。种望于种既许异时。若入过去何者因义</p>
<p>论。虽因与果至无自体故</p>
<p>述曰。其因与果有俱者。谓生现。不俱者。生自类。虽俱．不俱而要现在可有因用。以有体故。若入过去即无因用。体已灭故。未来亦尔。因用未生体无有故</p>
<p>问为因既通种与有种。何故此言与果俱有</p>
<p>论。依生现果至与果俱有</p>
<p>述曰。依生现行果之种子名为俱有。不依引生自类名种　何故尔耶　能熏生故。望异类故。果现起故。相易知故　种望于种非能熏生。非异类故。非现起故。非易知也。此中不说　故摄论第二云。不生现行名为种类。生现行时名为种子　胜军如何释非即此刹那。以彼计执因果同世故　云何复释无种已生文　如彼抄会。如瑜伽论第五十六。别抄有文。及下第四可披解也</p>
<p>现行能熏转识等应名种子</p>
<p>论。三恒随转至方成种子</p>
<p>述曰。谓要长时其性一类相续无断。至得对治道。名至究竟位。各各究竟故</p>
<p>论。此遮转识至不相应故</p>
<p>述曰。遮七转识．及色等法。不得为种子。此但言心。实亦遮色　经部六识等能持种子。亦此中破。以三受转变。缘境易脱故</p>
<p>论。此显种子自类相生</p>
<p>述曰。即显前种生后之义。此非俱有。俱种摄故。摄论无此　问第七识亦至金刚心方断。何不名种　答十地等中以转变故。缘境易脱故。未对治已即转变故。种子不然　若尔如何名有受尽相种子．无受尽相种子。名言无记种生果无量无尽。可恒随转。善．不善等种生果有限。如何恒转　答曰。彼据生果有分限。名有受尽相。非种子体未得对治。即灭无余　又有分熏习名有受尽相。名言熏习名恒随转。此等种唯有自类生果恒随转。即是与果不俱有名种。此阙恒与果俱一义　若阙一义得名种子。其第七识阙恒随转。应名种子　此不应尔。今于此中。正以生灭．恒转二理显种子义。余但别遮。非正显故。其第七识为种不成　又说种子具有六义。非显具六即是种子　又此自类亦非种子。不与果俱故。无性摄论说非种子然名种类　此显自类至对治位非得种名。生果之时可名种子。但若生果必俱时故。若论其体。自类之时亦名种子。非现行故。此但任运牵生后果。若缘具胜种子势增。有胜与果用起之时。方名种子　无性显此二位差别。果俱名种。不尔名为种类　今此约非现行谈其体说总名种子。亦不相违　又显种子具斯六义。非说念念皆具六义故皆名种　然应分别。若具六义方名种子阙一不成。无性有情第七。阙与现果俱故非是种子　若尔即未生果时恒随转种。应不名种　由此应释。对治道起。谓令不生现行等位。如见道中无想定等。据其体有。修道方除。据果不生种见道断。以尽已来无与果俱义故。今言与果俱者。至对治道起已来。有与现行果法。俱现和合之义名为种子。非要此念与现和合方名种子。不尔便于一界不成三界诸种子。种子成就义便不成。故知不约刹那而说。约后能有与果俱义以显自性　无性所言不生果时名种类者。约毕竟不生当果为论。如见道中无想定等</p>
<p>若恒随转得名种子。应善种等生不善等</p>
<p>论。四性决定至方成种子</p>
<p>述曰。谓随前熏时现行因力故生善．恶等。功能决定非杂乱生</p>
<p>论。此遮余部至有因缘义</p>
<p>述曰。遮萨婆多等。善法等与恶．无记等。为同类因。有因缘义　夫因缘者。辨自体生。性相随顺。以善等不辨恶法等自体。又不相随顺。何义是因缘　又异熟因通善．恶性生无记果。遍行因等是异性果。俱有因取异熟．无间士用等果为因亦然</p>
<p>若要善等种方为善等因。种既恒有。应顿生果</p>
<p>论。五待众缘至方成种子</p>
<p>述曰。谓自种子要待众缘和合。种子转变起取现行等诸果作用。功能殊胜方成种子。故种自类非因缘合。不名种子</p>
<p>论。此遮外道至恒顿生果</p>
<p>述曰。谓外道执。别有一法名曰自然。不待众缘恒顿生果。此方外道为计亦然。大梵．时．方等计亦尔。同此所遣。此中且举一自然义</p>
<p>论。或遮余部至非恒顿生</p>
<p>述曰。三世有执。缘体一切时有。即恒非无。今言待缘种方生果故遮彼执　若缘恒有应恒生果。种既不许恒时生果。故缘恒无</p>
<p>问若设有缘善等性定。应善色等种生善心等果</p>
<p>论。六引自果至方成种子</p>
<p>述曰。谓于别色．别心等果。各自引生方名种子。非善等色种。生善等心果可名种子。不相应故</p>
<p>论。此遮外道至生一切果</p>
<p>述曰。即大自在为因生一切果等。皆是此计。果应无别。以因一故。果既有异因亦应殊。故非一因生一切果</p>
<p>论。或遮余部至互为因缘</p>
<p>述曰。萨婆多等以善色望四蕴为因。四望色蕴亦得为因　此即不然。唯引自果因果随顺。功能同故名为因缘。若增上缘等。义则可尔。如何色等与心为因。不相随顺功能异故</p>
<p>问言恒随转名为种子。第八识现行既恒随转。为名种不　有说亦得。以名一切种子识故　若谓然者。此现行望自种既非因缘。非能熏故如何名种　有说不得。言一切种子识。含藏一切法能生一切法名一切种。非彼现行能生自种。种虽依识现行自体。是识所缘。不同于识。故识现行非名种子　此阙何义也　与果不俱故　其无性人第七识亦具六义。应名种子　此亦不然。论自解言与现行果俱现和合方成种子。种子之法其相沉隐。所生果法其相粗显。故与现俱方成种子。第七相显。设所熏种。果乃沉隐。不与现行果法和合。不名种子。第八现识亦然。无所生果故</p>
<p>第八门中以上明种。自下第三总结聊简</p>
<p>论。唯本识中至成种非余</p>
<p>述曰。简上转识等非名种义</p>
<p>此中别解上六义中。言唯内种具有六义。然世亲摄论亦通外种。此中引之解。外谷麦种既能生果。名种子不</p>
<p>论。外谷麦等至非实种子</p>
<p>述曰。虽识所变假名种子。非实种子。现行法故　摄大乘云。作．不作失．得过。故成相违。外种内为缘。由依彼熏习。又引颂云。天．地．风．虚空。波．池．方．大海。皆真内所作。分别不在外　故由内种。外谷等熟彼非实种　问种亦识所变。应非实种子　答曰不然。内种识变已复生麦等。麦等复识变。以重变故。故非种子。如眼根等。故下文云。外麦等克体。非因缘生果。故因缘唯内种。非外种故　此等已上并摄论有。自下第九双辨内外生．引二因。此内外种皆有生．引二因体不。答有。何者</p>
<p>论。此种势力至即名引因</p>
<p>述曰。其内外种生近果生正果名生因。引远果引残果名引因　无性云。如内识种生现识等名近果。是生因。望名色等是远果。是引因。外种望芽是近果。是生因。望茎等是远果。是引因　天亲云。如内种子生正果名生因。生残果名引因。即现在种生现在身名生因。生六处等皆名生因。引余枯丧尸骸等名引因　虽生他界等。势分力故余骸尚有。如下自解。外种生芽茎等为生因。是正因。生枯死时草等。是引因。势分力故。然至此位时。内外种皆无。或生他界等。或种已久灭。然由前生势分力故引彼犹有。即义说彼生因之种名引因　然今两说生．引二因俱无别体。一体望别故说二也。若无引因势分力者。一切死后皆应顿绝如化生死。若遍四生具二因者。无性理胜。以化生死无尸骸故。然世亲论意。无著大师为成引因说枯丧等。故说颂言。枯丧由能引。如任运后灭。天亲解云。若无引因。应无枯丧果如任运后灭。但是天亲解略。无性释广。亦不相违。此虽摄论文。然对法第四卷说能引．所引能生．所生。瑜伽第九说能引．所引俱是引因。能生名生因。瑜伽第十云。从无明乃至受是引因。爱．取．有是生因　此意欲显未润七支去果犹远名为引因。引远果故。能润二支．及所润有。去果近故名曰生因。近生果故。亦即此中近．远所摄。无性但约已润种中果去因为近．远。瑜伽约润．未润位去果近．远。亦不相违</p>
<p>次第十四缘分别辨内外种因．非因缘。熏．不熏别</p>
<p>论。内种必由至是因缘性</p>
<p>述曰。内种是因缘。必由熏习方能生果。法尔种子必由熏长方能生果故。新熏熏生方能生果。有情法故</p>
<p>论。外种熏习至辨所生果</p>
<p>述曰。无性摄大乘第二卷说。如从其炭．牛粪．毛等。如次生巨胜．青莲根．及蒲。非巨胜等与炭等。俱生俱灭互相熏习而从彼生。名无熏习。如巨胜等与华等。俱生俱灭由熏习故生香气等。名有熏习。外种不定。内则定熏　故外种子既唯现行。为增上缘辨所生果</p>
<p>论。必以内种至所生果故</p>
<p>述曰。此显外种非无因缘。从内共相种子生故。如摄大乘自广分别</p>
<p>自下第二解熏习义。于中有三。初总问。次略答。后广辨</p>
<p>论。依何等义立熏习名</p>
<p>述曰。初问起也</p>
<p>论。所熏能熏至故名熏习</p>
<p>述曰。此标具义。释熏习名。略答所问　熏者发也。或由致也　习者。生也。近也。数也。即发致果于本识内。令种子生近。令生长故。此略标有三。一所熏四。二能熏四。三令种生长名熏习故</p>
<p>论。何等名为所熏四义</p>
<p>述曰。此广辨也</p>
<p>于中有三。初辨所熏具缘多．少。二辨能熏具缘少．多。三释熏习义等　初中有三。初问。次答。后结。此即初也　摄论第二亦有此文。然少不同。随处应辨　然五聚法。第一简色法．及七识俱心所法等。第二简佛果善等法。第三简无为．及不相应。俱时心所。第四简别异身同时许可熏义　摄论无者。一一披对方知差别</p>
<p>论。一坚住性至乃是所熏</p>
<p>述曰。此第二答也。从无始之始。至究竟之终。一类之性相续不断。能持习气乃是所熏</p>
<p>论。此遮转识至故非所熏</p>
<p>述曰。遮七转识。及彼心所　此中识言摄心所故。即末那等皆名转识。若许持种。初地见道无漏心时。应失一切有漏种子　声风等者。即遮根．尘．法处色等。生无色界。色即无故。入灭定等。心亦无故。名性不坚。此中何故但言风．及声。简断相显故。非谓色等此中不说。此摄论无</p>
<p>若坚故可熏。佛本识既坚。应是善等性许亦可熏。此简经部色心可熏。不坚住故</p>
<p>论。二无记性至乃是所熏</p>
<p>述曰。若法平等无所违拒善恶习气。乃可受熏。无记不违善．恶品故</p>
<p>论。此遮善染至故非所熏</p>
<p>述曰。如沉麝等。及如蒜薤等皆不受熏。亦如舍行之人体性宽容即能纳事。若聪明．恶性皆不能容。且如善性非直唯违不善。亦自违善。如沈不受檀等香故。恶等亦尔。故不可熏。而无记性不违善．恶。如舍行人不违事故　亦遮识类善等受熏。第七识内并非所熏。此同于后唯是无覆无记中释</p>
<p>论。由此如来至非新受熏</p>
<p>述曰。由此无记方受熏故。如来第八无漏净识。唯在因中曾所熏习带此旧种。非新受熏。以唯善故。违于善等如沉香等故。此摄论无　简与佛地同　说为不熏。熏时何过　违拒法故。有增减故。善圆满故。有优劣故。不可受熏</p>
<p>若无记性。及唯坚故。即是所熏。本识同时想等五数．及虚空等。应是所熏</p>
<p>论。三可熏性至乃是所熏</p>
<p>述曰。若法为王而体自在不依他起。性非坚密体是虚疏易可受熏。非如石等是可熏习。若不坚密有虚疏故可容种子。坚密不然</p>
<p>论。此遮心所至故非所熏</p>
<p>述曰。本识俱时心所五数。体非自在。依他生起。故非所熏。王虽要有心所方起。不言依他。得名王故。是自在义。此摄论无。受熏何妨。如下触等亦如是中解。亦遮无为。以坚密故。不受熏习如坚石等。故虚空等不可熏习　若尔识上生等假法。应可受熏　今依他摄。自无实体。依实说假故　又此应言若非坚密。有体。自在。乃可受熏。初简无为。次简假法。后简心所。此遮无为．假法．心所．依他．坚密故非所熏。不是说者拟今说故　又此不言实有体者。假法先无。更何须简　若尔空等无为如何。若言真如即非无记。言非择等假。同生等假法不论。由此故应第一说善。无明简真如。由此知非也。亦遮熏　于假识类等</p>
<p>若可熏习即是所熏。亦应异身得成熏习</p>
<p>论。四与能熏至乃是所熏</p>
<p>述曰。所．能和合是相应义。若同一时．同一处所。所熏之体非即能熏。亦非全相离在他身上识为能熏等</p>
<p>论。此遮他身至故非所熏</p>
<p>述曰。此遮他身许为可熏。及刹那前后。不相应故无和合义故非所熏。异经部师前念之识熏后念类</p>
<p>论。唯异熟识至非心所等</p>
<p>述曰。第三结也。唯第八识具此四义可是所熏。非是同时五心所等．及余转识。言异熟识者。正是熏位故。若言现行生种异时。如何释此。故知即以此义为正　其无性人此第七识四义具足。何不受熏　以染无记违善．恶品。今言无记唯无覆无记　此所熏中何故坚者乃名受熏　以诸色等生无色界。诸转识等入无心定等。便无法持诸种子故。若二俱持。即成一种生二芽过。如后当破　何故善等不能受熏　不含容故。如沉香等。如文自解　何故假法．心所．无为不能受熏　以无体故。不自在故。非可熏故。不能持种　问如瓶能持物。假法何不然。　答曰不然。总假不能持。别色等能持。以别成总说瓶能持。瓶体即是实色等故。诸不相应即色．心等。故如色等不能持种。亦不受熏。若尔本识上假物生等。应能受熏　实已受熏。何须假法。如碍于心。假法亦得。如受于熏假法应得　若假说者亦得受熏。唯自体分能受余熏。如上心所不能受熏。如下触等亦如是中说　何故不和合　不得为所熏　若尔便许有熏他身　熏他身有何过　即自作罪令他受果。他身中有业等种子。自受果故。或凡夫熏阿罗汉等。故要四义简持如右。此则摄论虽有。未能有此差别</p>
<p>唯能熏四义诸论所无</p>
<p>论。何等名为能熏四义</p>
<p>述曰。依前标问</p>
<p>论。一有生灭至乃是能熏</p>
<p>述曰。即前六义简无为因。以有作用故方能熏。犹如种子有生灭用故能生果</p>
<p>论。此遮无为至故非能熏</p>
<p>述曰。此简法也</p>
<p>论。二有胜用至乃是能熏</p>
<p>述曰。胜用有二　一能缘势用。即简诸色。为相分熏。非能缘熏　二强盛胜用。谓不任运起。即简别类异熟心等。有缘虑用无强盛用。为相分熏。非能缘熏　由斯色等有强盛用。无能缘用　异熟心等有能缘用无强盛用　不相应法二用俱无。皆非能熏　即胜势用可致熏习。如强健人能致功效　故第八俱五心所等亦非能熏。若为他缘。一切无过　此中总言。意说如此</p>
<p>论。此遮异熟至故非能熏</p>
<p>述曰。心所等者。等彼相分。或六识中异熟生无记　此举第八异熟心．心所。等六识中业所引者。非谓一切异熟生心法执等类。皆不能熏。唯业所感异熟心等。二种所生。无胜用故。或此法尔。皆非能熏。以无用故</p>
<p>论。三有增减至乃是能熏</p>
<p>述曰。第七末那至无漏位亦有增减。因中无漏为例并然。可致上．中．下种子故。要如利根能断于善得果亦疾。余则不然。或能刚．能柔乃能致果。非余中物．及平等物</p>
<p>论。此遮佛果至应有胜劣</p>
<p>述曰。佛四智品非能熏习　若佛能熏有何过失　更增新种便非圆满。诸佛有胜劣。功德多少故</p>
<p>论。四与所熏至乃是能熏</p>
<p>述曰。要同时处方是能熏。如所熏说</p>
<p>论。此遮他身至故非能熏</p>
<p>述曰。非前后刹那．及与他身能熏自识。不和合故　和合即是相应异名。如生名起现行生种。若说异时如何释此　无性有情此第七识。毕竟无有动转之时。阙无第三有增减故。应非能熏　此有二释　一云。此亦不然。无始以来我执增长。刹那刹那现．种增长。非是不增。如邪见等虽言一品亦有异故。四义具足。如无分别智入见以去渐渐增长。非谓体大名为增长。但加明利。此亦如是。从无始来。行相转闇坚执不舍。故名为增。然极难也　二云。亦有增减。欲界为粗。乃至非想为细。地系差别粗细不同。生下．上时亦有转动。有增减故　问曰。既尔何故论说与有顶地下下品道。一时顿断　答曰。不然。岂以断同便无九品。如三界中见道烦恼一时顿断。有九品故　此障见道。彼障非见。何以为证　答曰。若尔如修道中顿超二果。从预流者至阿罗汉。以欲界中初品烦恼。乃至与有顶初品烦恼。一时顿断。岂品类同耶　问彼由加行故令顿断。此不然者　答曰。若尔菩萨第十地一时顿断修道烦恼应无九品。若以烦恼不障地故。唯障无学。作意留故。一时顿断者。已前顿断有得义不。今此第七唯障无学不障有学。故金刚心一时顿断。非无九品　问曰。若尔应离此地即断第七。以九品故　答曰。不然。如菩萨十地所断所知障。一．一地通三界所断。岂无多品。又如菩萨生上。不断下惑不障彼者。此例应然。不障有学。虽离此地故不能断。要至无学方却断下　问若有九品。何故名一类　答一类有多义。一三受不易。二三性不易。三境界不易。四相续不易。故未转前名为一类。非无九品名为一类。由此义故。却成无始乃至今日。今日为增。前解方成　若以无性有情第七。是有性种类故有增减者　不然。佛果七识因七之类。亦应能熏。若以有漏．无漏为论不可例者。亦可有性．无性为例。不应种类彼可名熏　论言第七与有顶地下下烦恼等者。同障无学名势力等。金刚心中一时顿断故。名势力等。非谓品同名势力等。又如初地所断所知障　乃通三界。不妨欲界初品所知障通障十地。十地别断。岂以多品断。故障即品多。一品断故便无品类。故细但初能障此者。证此即断。不须论品　此中前四准所熏中。一．一皆应寄问征起然后牒论</p>
<p>论。唯七转识至可是能熏</p>
<p>述曰。总结也。即能缘中七转识．心所等为能熏。若为相分何法为障。即第八识为六．七识之所缘故为相分熏　何分为能熏　唯自体分。如自体分唯受熏故。见分体故</p>
<p>论。如是能熏至熏习义成</p>
<p>述曰。后释熏习义　于中有三。初解熏习义。次显法体多少。后明因果。此即初也　要俱生灭熏习义成。非如种生芽许异时生故不俱时有。故知色法无俱有义</p>
<p>论。令所熏中至故名熏习</p>
<p>述曰。唯华熏苣胜同生．同灭。故以为喻　摄论喻如内熏习等</p>
<p>论。能熏识等至因果同时</p>
<p>述曰。下显法体。初法。后喻。此举法也</p>
<p>论。如炷生焰至更互相依</p>
<p>述曰。初举三法喻喻三法体。后举二法喻喻因果义。种．现二义其文可解　何故无有四法新种生现耶　心等一时不可并故。又生彼缘未和合故。若许生者便无穷故。不可此时遂生现行</p>
<p>论。因果俱时理不倾动</p>
<p>述曰。不同经部因果异时。故说俱时理不倾动</p>
<p>论。能熏生种至得士用果</p>
<p>述曰。下明因果。能熏生种。种生现时。如小乘俱有因与俱有法为其因。故以种望现能熏心等。更互皆得。即约同时士用果说。本种与现唯作因缘。现行望新种亦唯因缘。偏望为因缘。非说现行与本有种为因缘也。此以大乘俱有因与相似。言如俱有因是因缘摄。非大乘中许彼现行俱有因法是因缘义。显扬破故　然摄论第三亦说为因缘。即是本识。同此无妨。如彼俱有因。体不成俱时为因故。以彼俱有因义。亦有现行不能熏故。下四缘中自当料简</p>
<p>论。种子前后至引等流果</p>
<p>述曰。种子望种。大乘为同类因。亦如于彼现望于现。非现望现为因缘摄同类因也。以疏远故非亲近故。此等诸文摄论皆有</p>
<p>论。此二于果至应知假说</p>
<p>述曰。除此余法。七转识等名为因缘。彼对法第四。十二缘起皆名因缘。应知假说非实因缘。非辨体故。非亲近故</p>
<p>论。是谓略说一切种相</p>
<p>述曰。此总结上第三段也</p>
<p>论。此识行相所缘云何</p>
<p>述曰。十门分别第八识中上已三门。第一出体。识自相门。第二真假异熟。五果果相分别。第三诸法因缘。四缘因相分别　自下第四．第五。行相．所缘。分别。于中有二。初问。次答。此问起也　然不可知。粗细分别但无别体。或约所缘。或约行相。明不可知。故于门中略而不举。后别解中即自疏出。义有别故</p>
<p>论。谓不可知执受处了</p>
<p>述曰。答中有二。初举颂答。后自别解　论问起中依义为问。以不可知无别体故。不为问也。然以唯识转变次第。先行．后境　次略答中。依颂而牒　下解释中。从后向前依问而解　所以者何　本颂先后法相求故。心依境因方得起故　长行先后意趣求故。其境要是识所变故　谓本颂中。先不可知之所缘　后不可知之行相。明解法相。颂文稳便故。不可知为初。所缘．行相随后。一不可知通境．行故　长行之中。一切诸法有心．有境。行相是识之见分故　先明行相。由心变境次说所缘　约见．及相而辨细．粗。后解不可知义。故有别也　解行相．所缘中有二。初解所缘．行相。后解不可知言　初中复二。先略。后广。略即粗解体义。广则料简细解　了谓了别下。此为略解　此中了者下。此为广解　略中有二。初解行。后解境</p>
<p>论。了谓了别至为行相故</p>
<p>述曰。此解行相。识自体分以了别为行相故。行相见分也。类体亦然　相者体也。即谓境相。行于境相。名为行相　或相谓相状。行境之相状名为行相　前解通无分别智。后解除彼　或行境之行解相貌。此解亦非无分别智。以无相故　然本但是行于相义。非是行解义</p>
<p>论。处谓处所至所依处故</p>
<p>述曰。下解境</p>
<p>于中有二。初别解内外所缘。后方总解所缘。初文复二。初外。后内　今此即是识之相分。依名释义如文可知。此为外相　然下自广。随彼处会</p>
<p>论。执受有二至及有根身</p>
<p>述曰。下解内境。与外境殊故别开说　总相而言。执受义者。执是摄义。持义　受是领义。觉义　摄为自体。持令不坏。安危共同。而领受之。能生觉受。名为执受。领为境也。如瑜伽论第五十一．五十三．七十六卷同此义释　对法第五说执受者。但唯五根．四尘一分。不说种子．及与声处　五十六说。五根全．五尘一分名为执受。二文不同　五十三说。执受有二　一若识依执名有执受。谓识所托安危事同　即显依持而领受义　领受义者。谓以为境　二以此为依能生诸受。此义即显执令不坏。能生觉受　若据实理。生觉受者唯是身根。以余四根。色．香．味触。不离身根。同聚一处亦名觉受。体实非也　萨婆多等亦作此解。对法唯据现行。此义生觉受义　不论其声。声体虚疏不可执之而生觉受。故略不说。故外道中说为无碍　五十六中唯据现行。不相离大所发之声。同处不相离。不异大极微而出。复亲领之。故通十界处。不言种子　五十一卷．及此论等。通依现．种二执受义。通于十界种子．现行。文势虽殊义意同也　问无表色．心．心所。亦依于识安危共同。虽不执令能生觉受。如种子等。何非执受　答非所缘故。如下当说。无领受义　问外器界既以为境。何非执受　答非是相近。不执为自体。故与识相远不为依故。故非执受　问既唯缘此更无余者。何故十卷楞伽说。云阿[黎-(暴-(日/共))+(恭-共)]耶识。缘名．及相犹如毛．轮　答名体即声。声是能诠。说缘其名意说缘声。如言缘相意在根等。不尔心等相应是彼所缘　又相者即色蕴。有相显故。名谓非色四蕴。第八缘初相现行．及种。但缘名种不缘现行。亦名缘名　又解。相者即执受．处俱名为相。相即相分。见分所取。名者四蕴。即心．心所法。自证分缘。许自缘故　又相者即器．有根身。现可知故。其诸种子总名为名。相难可知。唯以名显故名为名　问何故彼复说第八识顿分别知一切境界　答说自一切境。皆顿分别知。非如余识境渐次能了故　由是彼经复作是说。自身．及资具。一时顿分别　与此文同。并不违也　问何故辨中边云唯缘根．尘　生觉受故。旧论云。根．尘．我．及识。本识生似彼。至卷末当解</p>
<p>论。诸种子者至分别习气</p>
<p>述曰。即是一切有漏善等诸法种子。下解五法中。此三唯有漏。论说非无漏。无漏种子此识既不缘。但为彼依故非执受。与七十六．解深密同。与五十一．显扬等别。彼言遍计所执自性妄执习气。有何所以者。此有二说　护法等说。唯染无记心中有法执。善．无记心不能起执。因执心所执。为所遍计熏成于种。此种名妄执习气。即见．相分而熏种生　又解应分别论文染无记心有遍计所执自性妄执。故此种子名遍计所执自性妄执习气。善．无记心但是遍计。计是分别心之异名。故此种名遍计习气。而非所执自性妄执习气。以有漏心皆名遍计故。非善等心中许有执故　或复此文但约染语。以有漏中多起执故。若不尔者。一切色法非能熏者。皆非能遍计。亦不起执。相分之中既无种子。又此不说本识应不缘。既尔第八应亦能熏。有力能执故。由此故知。此解为胜。下三性中更当分别　安惠等说。有漏八识皆能遍计而起于执。即以此文为证。今此师意有八识种子。唯自体分后生现行。似有能诠．所诠相现说为名．相。名．相现行遍计所执。相似有故。说自证种能生名．相因缘。名为名．相等习气。非离自证种外别有名．相种　或名与相虽无实体。而别有种亦不相违　此中二解如下自知　然今此文与彼既别。故此文胜。通一切有漏三界．三性。乃至决择分等种。皆是执受。阿赖耶识性所摄故　问为缘种子别功能不　答自有种子即是功能。能生现行之功能故。然复有别功能。如心．心所种子。有总能生现行功能。复有厌心差别功能即无想定。然第八识虽缘种子。不缘无想定。此即不缘差别功能　若尔无色界识。即不缘心等广大功能。如何乃言于无色界。能缘广大执受境等　此义应思　如善种子本识虽缘。然但缘体。体即识性。唯无记摄。不缘善等余别功能。无想定等唯是善性。故亦不缘无色界中虽有善种差别功能。即是能生广大之心现行法故。不失无记。不违本识。不如善等．及无想定违本识故。故于无色界缘广大功能　无想定等是种上假。无色广大功能不然。故不许缘无想定等　又无色界广大之用。唯在现行。种是彼因。即是广大之功能义。彼第八境种子。从现行为名名广大功能。非缘种上广大别义。故无有失　又种有三品。此为一类缘。心无三品。任运缘故。心唯一界。种通三界。系．性别故。如第八缘异界色法。见．相别界摄。以亲缘故。名本识故。不同意识等。彼分别生故。相．见必同界。但得为境。非必有用。此识任运随因缘变。境有用故。即己体故。若断．未断。随增．减缘。如现行法相分缘故</p>
<p>论。有根身者至及根依处</p>
<p>述曰。身者诸大造等合聚名身。或依止名身。即一形之总称。以根微细不言于根。但言缘身。恐无根色。以别根为首标其总身。即显本识缘彼五根．扶根色尽。总身之中有别根故名有根身　又成身者以根为主。身是通名。以主标首。为称于身名有根身　根通五根。唯自身者　依处即是诸扶根。五处不可以声对法第五说非执受故。唯为外境缘。然实亦内缘。又缘他五境等。即非执受如外境故。此中有量。准作可知</p>
<p>论。此二皆是至同安危故</p>
<p>述曰。释执受义。执受义者。同安危等。如前已说两义释之。此中言总。对法．瑜伽．显扬．俱舍等。皆有执受义</p>
<p>论。执受及处但是所缘</p>
<p>述曰。总解上也</p>
<p>论。阿赖耶识至外变为器</p>
<p>述曰。显由亲因种．及业缘种。变内．外相</p>
<p>论。即以所变至而得起故</p>
<p>述曰。本识行相必杖境生。此唯所变。非心外法。本识必缘实法生故。若无相分见分不生。即解本颂先境后行之所以也　杖谓杖托。此意总显见托相生。大乘影像即是所变。缘有生心。非缘无也　有处说诸识必依缘有本质方生。即以名教等为本质故。如下当辨。此略解讫　变有二种　一者生变。即转变义。如次前说。变谓因．果生熟差别。等流．异熟二因习气名因能变。所生八识现种种相。是果能变。故能生因说名能变　二缘名变。即变现义。是果能变。且第八识唯变种子及有根身等。眼等转识变色等是　此中但言缘故名变。下论言变。准此分别　若生名变。种子第八识生七识等。并名为变。七识生第八。亦名为变。缘无漏生种准此应知　若缘名变。即唯影像。心上现者。有漏诸识等各自相分是。准此应思一切诸法　或复作三。亦有执故名之为变。即根．种等具二变义。外器唯一。七识亦一。言不变者。依此二门．三门可解　大乘缘无不生识心。影像之中必定变为。依他法故。故行相杖之而方得起。非缘本质法名缘有生心。以或无故。如过．未等。若影像心不定有者。即应识起无有缘义。境无体故。此如我见。经部．萨婆多．大乘皆别</p>
<p>已略解讫。自下广解。初广行相。次广所缘　初中有三。初护法菩萨释其了言申其正义。二明四分。及对小乘明行相等。三总结</p>
<p>论。此中了者至有了别用</p>
<p>述曰。即申正义。解了言也　言此中者。是简持义。此解第八识行相故　言异熟识于自所缘者。即所变影像。是亲所缘。相分所摄。于此有了别用。非于心外法等</p>
<p>论。此了别用见分所摄</p>
<p>述曰。谓于所缘相分之上有了别有。即行相故。是识见分非是余分　然行相有二　一者见分。如此文说。即一切识等皆有此行相。于所缘上定有　二者影像相分名为行相。其一切识或有。或无。所缘不定故。如此论下所缘缘中。出二所缘缘体。又瑜伽等说同一所缘是也　今此且约诸识定有者说。或与小乘别体者说。以影像相为行相者。小乘同故</p>
<p>然唯初解无第二者。第八俱时五心所法。如何可说同一所缘不同一行相。故须二解。以影像相为行相者。出集量文</p>
<p>论。然有漏识至能缘相现</p>
<p>述曰。大段第二明四分义。即分为四。初立二分　于中有二。初立二分。后引教成　立二分中。初申自义。后方破他。此出自义　谓安惠等古大乘师。多说唯有识自证分无相．见分。护法出已说见．相有。依集量论等方显发之。故先叙宗　自体生时者。识自体也　皆似所缘能缘相现者。依他二分。似遍计所执情计二分现也　似能缘相者。大乘见分收。当小乘事摄。似彼行相取所缘故。名似能缘　似所缘相者。大乘相分收。当小乘行相。似彼所缘心外相分。为见分所缘故。名似所缘相　是心外法此中无故</p>
<p>论。彼相应法应知亦尔</p>
<p>述曰。一如于心。今此正义　不同安惠．及小乘中正量部等。无所缘相得名为缘　不同萨婆多等。许有行相。但取心外所缘。无心．心所自能缘故</p>
<p>论。似所缘相至说名见分</p>
<p>述曰。此说能似摄于见．相</p>
<p>论。若心心所至自所缘境</p>
<p>述曰。自下第二正破安惠．正量部等　量言。如缘青时若心．心所上无所缘相貌。应不能缘当正起时自心所缘之境。此立宗也。许无所缘相故。因也。如余所不缘境。喻也。或如余人境　又量。我余时缘声等心。亦应缘今色。许无所缘相故。如今缘自青等之心。余人亦尔</p>
<p>论。或应一一能缘一切</p>
<p>述曰。谓除所缘色外诸余法。亦应为此缘色心缘。无所缘相故。如现自所缘色。他人亦尔</p>
<p>论。自境如余余如自故</p>
<p>述曰。或自境如余境亦不缘。或余境如自境亦应缘。即此二喻各通前量　或论中二量次第配之。初属上。后属下。此义意言。缘此自境时。心上必有带境之相。如镜面上似面相生。方名所缘。不尔便有如前说过。除正量等外所余部共大乘同　而真如无似境之相。如下所缘缘中自会</p>
<p>此破所缘无讫。次破无能缘见。然佛地论第三。四智三诤。但论相分有无不论见分。即与此别。下第九中自当解释</p>
<p>论。若心心所至如虚空等</p>
<p>述曰。心．心所法有能缘相。不尔心等应非能缘。无能缘相故。如虚空等</p>
<p>论。或虚空亦是能缘</p>
<p>述曰。此返难云。汝虚空等。应是能缘。无能缘相故。如心．心所　古大乘师即安惠等。既如是立二分俱无。论下自说　清辨亦云。若约胜义诸法皆空。唯有虚伪。如幻化等。若约世俗见．相俱有。许有外境。故非唯识。识离于境有何体用。故知诸法有境无心。若言心等有缘作用许有实作用。便非释子。亦违圣教。今且违汝一切唯境。故能缘相决定是无。小乘诸师此相皆有　此义意言。心．心所生必有能缘之相。如镜必有能照之相。不尔便有如前说过。不同外道．小乘有实作用体仍非无。此中比量。准之可解　若尔即镜应名能缘　如下所缘缘中说</p>
<p>第一别破正量部等。第二别破清辨。合破安惠下引经证。</p>
<p>论。故心心所必有二相</p>
<p>述曰。故者因也。因前义说</p>
<p>论。如契经说至各自然而转</p>
<p>述曰。引厚严经　上之二句明内心有。外境是无　下之二句明自内心见．相二分有。谓即似能所缘相是　各自然而转者。谓见．相分各各自然。从其因缘和合而起。不必须待心外之境　或计大自在天之所作故方乃得转</p>
<p>今异于彼说自然言。故缘龟毛心影像起。此证有二分也</p>
<p>论。执有离识至自体相故</p>
<p>述曰。下解三分　于中有二。初对十九部辨相差别。后申三分。此等即初　除大众．正量。外皆是此也。又大众部心得自缘。见分缘相与此等同。自缘体者则不如是。以缘自体不须别起行相。以能缘见者为行相。所缘见为所缘．及事。此等取境者彼执。心外之境是所缘。心上有似所缘之相名行相。体即见分摄故　以大乘相．见分。即彼宗立名。非是彼定许有见．相分名也　观所缘云带彼相故　即是行相。谓行于相见分能缘说名为事　是心．心所自体相故。是释事义　不言自体事言自体相者。简大乘事谓自证分。言自体事便滥彼故</p>
<p>论。心与心所至行相相似</p>
<p>述曰。心．心所。同所．依所缘。俱依一根。缘一境故　行相相似。俱有似境相。随是青等行相各别。总相似故。虽受以领纳为相。想以取像为相等。一一心．心所。各有青等行相故(名为相似)</p>
<p>论。事虽数等至相各别故</p>
<p>述曰。识．受等体各是一故。而相状别。识．受．想等体性相状各各别故。行相言似。不言等者。据相似故。相似．等义无有差别</p>
<p>论。达无离识至见分名行相</p>
<p>述曰。是大乘义。则说相分是所缘故。由无心外法。以小乘行相而为所缘。即是相分。彼宗说相分非是所缘。是能缘上所缘之相故。彼之见分自体事者。大乘名行相。能行于相故。所似即相分</p>
<p>论。相见所依至即自证分</p>
<p>述曰。此二所依自体名事　言所依者。是依止义。谓相离见无别条然各别自体。此二若无一总所依者。相离见应有。是二法故。如心与所。然无别体。但二功能。故应别有一所依体。起二用时由有此体。故言相．见自体名事。即自证分。然小乘人心外有境。即以为所缘。大乘说无故。以彼小乘行相。为大乘相分。大乘心得自缘。别立自体分即以为事。故以见分名行相。即小乘事体是见分。不立自证分。无返缘故。大．小二乘所说各别</p>
<p>然彼难云。刀不自割。如何心能自缘。别立自证分</p>
<p>论云。此若无者至必不能忆故</p>
<p>述曰。谓无自体分。应不自忆心．心所法。所以者何。如不曾更境必不能忆故。谓若曾未得之境。必不能忆。心昔现在曾不自缘既过去已。如何能忆此已灭心。以不曾为相分缘故。我今虽不令为相分缘。然自证分缘故。如曾相分所更境故。今能忆之　量云。今所思念过去不曾更心等。除宿命．他心智等余心一切皆应不能忆。不曾更故。如不曾更色等　却证故知。曾现在缘。佛地第三云。集量论说。乃至若不尔者。如不曾见不应忆念</p>
<p>论。心与心所至有差别故</p>
<p>述曰。然心．心所同所依根。其所缘相各各变别。故但相似。缘青相分皆变青故。事虽数等而相各异。识．受等体有差别故。与小乘别　然瑜伽第一说同一所缘不同一行相。据了别领纳各各不同故。相分虽不同然极相似。如青为境。诸相俱青相似名同　见分各异。虽俱是青取像各异。故名不同行相　此中有行相与见分。虽各非一。各据义别。境据总故名之为一。见据别故名为相似。此卷论中据实为言。故与瑜伽说不同也　又彼约疏所缘缘。此约亲所缘缘。此心．心所许时．依同。所缘．事等。亦据所缘各相似义。非是相违</p>
<p>明三分中。次文第二约三分等明心．心所</p>
<p>论。然心心所至各有三分</p>
<p>述曰。此即陈那菩萨依经立理。诸论共同</p>
<p>何须说三</p>
<p>论。所量能量至所依体故</p>
<p>述曰。相分．见分．自体三种。即所．能量．量果别也。如次配之　如以尺丈量于物时。物为所量。尺为能量。解数之智名为量果。心等量境类亦应然。故立三种　若无自证分。相．见二分无所依事故。即成别体心外有境。今言有所依故离心无境。即一体也</p>
<p>论。如集量论至此三体无别</p>
<p>述曰。相唯所量。见为能量。自证为量果。此颂意言。今此三种体是一识。不离识故说之为唯。功能各别故说言三　果是何义。成满因义。见分缘相既为能量。能量无果量境何益。如人量物起量解也　小乘量果即是见分。行相为能量。外境为所量。与此稍别　然有六师。及叙陈那以前．以后。量．及量果体性不同。如因明抄说。佛地论中虽说三分。无颂引证。唯有长行</p>
<p>论。又心心所至证自证分</p>
<p>述曰。明四分中。自下第三说有四分。于中有四。初立四理。二分别之。三引教成。四释颂意。下即初也　护法以后方始立之。理极须然。如文可解。然诸经论唯多三分</p>
<p>论。此若无者至应皆证故</p>
<p>述曰。此立理也。第三．第二心分既同。应立别有能证自分。量云。第三分心。应有能照之心。心分摄故。犹如见分　见分返此或无能证</p>
<p>论。又自证分至必有果故</p>
<p>述曰。见分为能量。第三为量果。若第三能量。立谁为量果。为量如前</p>
<p>彼若救云第二见分为第三果</p>
<p>论。不应见分至非量摄故</p>
<p>述曰。由此见分或时亦有非量摄故。不证第三</p>
<p>论。由此见分至必现量故</p>
<p>述曰。诸体自缘皆证自相。果亦唯现。见缘相分。或量．非量。故不应言见分为果。不可非量法为现量果故。故不可见分或缘于相是比．非量。返缘自证复是现量。难曰。见分缘相或量。或非量。一向现量自证分以为果。何妨自证唯现量能量。亦得比量或非以为果</p>
<p>解曰。现量心自体。比．非量果可唯现。比．非二种非证体。何得能为现量果　现量为比果。比不为现果。问答亦然　外内难。缘缚难。例亦然。见缘相为缚。自证应亦尔。是缚无失。然唯现量。如五识境缚。仍是现量收。证自体故。为是烦恼染污相故。如末那章　夫证自体必现量摄。故不可说见分缘相。或量．非量。为自证果。不可见分一时之中为量．非量。以相违故。纵许见分或比．非量。为第三果。亦不定故。现量为果义即定故。一心之中相违不可或量．非量。故立第四义亦如前</p>
<p>论。此四分中至后二是内</p>
<p>述曰。下分别之。此释见分若时现量。应为第三果难也。但由见分似外缘外故名为外。非体是外。故此现量亦不缘三。后二名内。体是内缘内故</p>
<p>论。初唯所缘后三通二</p>
<p>述曰。其义可知。纵缘于心以心为相。亦唯所缘。相分之心不能缘故　问见分缘外从境名外。见分缘唯所缘。从唯所缘名所缘　答曰此义亦可然。此文影显故无有失。为色等难皆应准思　今意欲显由见缘外不得返缘立第四分。故立外名理实非外　因论生论。自证缘见。应相分心不能缘虑。所缘心故。如相分心　此义不然。自证缘见一能缘上义别分故。若为相分心。必非一能缘体故。或别人心。或前后心。由此必非能缘性故。见分等心故能缘虑。相心不然。谓第二分以第三为果。自为能量。第三缘见。以第四为果。能量可知。缘第四时以谁为果。不可即以第四为果。如缘见分见分非果。此义应思。即以所缘第四为果。第四缘第三为果。例此同故。功能应尔。若更立者过无穷故。唯尔所者分限足故。如无色界本识见分缘种子等。更无余相。种子搏附识自体分。即以自证为相分缘。缘彼种故。然不缘彼自体分上能缘功能。过如前说。仍以第三自证为果此例应同</p>
<p>论。谓第二分至或现或比</p>
<p>述曰。见分外缘。故量不定</p>
<p>论。第三能缘至以无用故</p>
<p>述曰。其第三分。前缘第二。却缘第四。第四前缘第三。何不通缘第二　非第二者以无用故。设许得缘涉重缘过。以无用故　或无缘彼之用不说缘之。如自证分不缘于相。能缘各有分限可得故。然第三分得缘第四。现量等定。复不缘外。佛即不尔</p>
<p>论。第三第四至唯识理成</p>
<p>述曰。三．四二分由取自体故现量摄。具所能缘。恒但四分不减不增。无无穷过　此中有难。如得及生得得非得生生非生法不立第四得．及生。何妨见分缘相．及自证。不立第四分</p>
<p>此不应然。此能缘虑有量定故。彼但成就．生长功能。非缘虑法。无量相违。据功能别名为非即。四用一体名为非离　又说四分能．所缘异。不可言即。无别种生。一体用异。故名非离</p>
<p>论。是故契经至见种种差别</p>
<p>述曰。下引教成　佛地论有。即厚严经。谓即内．外二性。此内外一切分。皆有所取．能取缠绕故有四分</p>
<p>论。此颂意说至是见分故</p>
<p>述曰。下释颂意。此四分中相．见名外。见缘外故　三．四名内。证自体故。唯见分有种种差别。或量．非量。既言见分或非．比故。别立第四　此唯众生四分故言缠缚。相．及粗重二缚具故。无漏心等虽有四分。而非缠缚　问如诸佛。及因五．八识等唯现量者。应但三分。见分即得为三果故　答此不然。外．内定故。见分缘外用外也。不得复为缘内果故。一心见分用。不得通缘内．外法故。虽缘真如真如非外。以见分用外故亦不得缘　若尔内心应非外果　此义如量。义准可知</p>
<p>论。如是四分至自证分故</p>
<p>述曰。解四分中。自下第四解立一分。先以义摄。次引颂成后总指例。如集量颂。或摄为三。果体一故。摄四入三</p>
<p>论。或摄为二至是能缘义</p>
<p>述曰。如初所引厚严经颂。能缘体一。三摄为见。摄论唯二。亦摄入见　此言见者。能缘境义。通心．心所。非推求义推求义者唯惠能故</p>
<p>论。或摄为一至是故说唯心</p>
<p>述曰。如第十卷楞伽经说。此颂意言。外境无故唯有一心。由执著故似外境转　定无外境许有自心。不离心故总名一识。心所与心相应。色法心之所变。真如识之实性。四分识义用分。此上四类各一别义。又皆不离识。故并名唯　无漏种子但具一义。谓不离识。故说名唯　颂旧云。虚妄取自心。是故心现在。外法无可见。是故说唯心</p>
<p>论。如是处处说唯一心</p>
<p>述曰。此指例也。诸师因此执诸有情唯有一识。此义非也。至下当知。今此即是例十地等一心之文。三界唯尔心。离一心外无别法故</p>
<p>论。此一心言亦摄心所</p>
<p>述曰。此颂非唯一心。如境更无异物。亦有心所。如言王者亦摄臣故</p>
<p>论。故识行相至识之见分</p>
<p>述曰。自下辨行相中。大文第三总结　故识行相即是了别。却结颂中了一字也。此了别体即是第八识之见分。归本所明　然安惠立唯一分　难陀立二分　陈那立三分　护法立四分　今此论文护法菩萨依四教理说四差别。俱依他性。非安惠等诸师知见　此四分相望为所缘。各为自证．及行相者。所缘可知。逐难说者。第四名行相。第三名所缘。亦名自体。能缘自体故。不可以见分为自体。不缘第四故　如第三为行相。第二名所缘。第四名自体。能缘第三。以能缘法为自体故　又第三分为行相缘第四时。第四为所缘。所缘即自体。如四缘第三。返覆理齐故　第三为自体见分为行相。相分为所缘。如前已辨。又难云。第二量．非量。余之二分是现量。第二染．非染。余之二分定非染　又量．非量殊。苦．乐．舍应异。又见分解．非解。余二定皆解。余一切法准难可知　又心若自缘。即有因果．能所作．能所成．能所引．能所生．能所属．能所缚．能所相．能所觉无差别过失　亦不应言二缘生识。三和合生识。识亦生识故　亦不应立有邪见心。以邪见心自知邪故　亦不应言恶心遍体皆是不善。以自知心是不善故。此为正智。非邪恶故　其四念住亦应无别。以身等念住。即法念住等故　又四谛智应无差别。以苦智等即成道智等故　又宿住智亦应不成。知现在故。他心智亦尔。以自知故　又若知他如知自者。知他应是邪。谓他为自故。知自如他反难亦尔　又用二故体应非一。如灯自照其喻不成喻。无能缘等心。有能缘等故。即有因法自相相违。喻所立不成过　又灯若性照。更何须照。若非明者。应非能照。体应是闇　诸如是等种种妨难。更应思择次第解之　然佛地第三。有解灯照难。余难无解。然他界．无为．无漏缘等。依见分说。非自证分。又以坚执名非量。非比非亲证名非量。自证于境虽是邪见。亲证自体故。不作邪．正等解。故前诸难理皆不成。如五识中贪．嗔等惑。虽染仍现量。由他引故成染。亲得故现量摄　于四分中。八识．三惠．三量．因果诸门分别。皆如别章</p>
<p>上来已广解行相讫。下广所缘　于中有三。初外境。次内境。后料简　初中有二。初总解释。后诸师说</p>
<p>论。所言处者至及所造色</p>
<p>述曰。此义意言。由自种子为因缘故。本识变为器世间相。唯外非情。此即能造．及所造色。在外处故言外大种。非心外法。且诸种子总有二种。一是共相。二不共相。何人为共相。多人所感故。虽知人人所变各别名为唯识。然有相似共受用义说名共相。实非自变他能用之。若能用者。此即名缘心外法故。然我此物为增上缘。令多人可共受用名共相。如山．河等。不共相者。若唯识理。唯自心变名不共物。一切皆是。他变是他物。自不能用亦名不共相。然今但约自身能用。他不得用。名为不共。如奴．婢等　然依诸教。共．不共中总分为四。且如瑜伽六十六卷。共中有二　一共中共。如山．河等。非唯一趣用。他趣不能用　二共中不共。如己田．宅。及鬼等所见猛火等物。人见为水。余趣．余人不能用故。余房．衣等准此可知。如下广解有根身处　不共相中亦有二种　一不共中不共。如眼等根。唯自识依用。非他依用故　二不共中共。如自扶根尘。他亦受用故。根即不尔。下文难言。虽亦变他根。自识不能依他根故。由此但名不共中不共。今据正义不取五根为不共中共。既有此四。即至下文一一配属　此中处言共相种者。即共中共。问曰。且如色中形．影假法。第八缘不　答曰。不缘。如所造触若缘。但缘本实物著。即触处中第八所变。唯能造非所造。以无体故。但缘著彼俱有四大故。此由四大实不造触处。以果假故。但有造五根．四尘四大。缘长等时并缘青等。更不别缘离青等外别有长等。非如意识别得缘假。此无别体不可缘故。瓶．盆亦尔。即是若变为大小时。但随彼青等大小而缘。非别有长等。若从本实说。亦得缘长等。由此准。触处亦应作是说。然所造触是四大种分位差别。缘所造时即缘四大。假依实故如长等同</p>
<p>论。虽诸有情至各遍以一</p>
<p>述曰。此释共果同在一处不相障碍。谓外器相。如小宗中。众多灯明共在一室各各遍。一一自别。而相相似处所无异　此如何知各各别也　一灯去时其光尚遍。若共为一。是则应将一灯去已。余明不遍。又相涉入不相隔碍故见似一。置多灯已人影多故　问曰。若尔且如一人心上木．石。更互相隔。以是障碍有对法故。何故众多各变山河．及大地等。不相障隔同在一处　答由业相似．不相似故。亦由自心碍。不碍故。五十四说诸有对法同处一处。而非无对者。由随顺转相须生故。又由如是种类之业增上所感。一切色者一切色根共受用故。乃至广说</p>
<p>彼虽说四尘等与此相似。如山．河等业。众人并相似。及心于上共用无碍。故不相障。一心上木等所感业各别。及心受用自有碍故。遂令相隔　问曰。若尔多人共感木等。何故亦互相碍　答彼不碍他心上者。但碍自者。如心上灯明百千不碍。与明相违。无始于中有碍．不碍故。此义应思</p>
<p>论。谁异熟识变为此相</p>
<p>述曰。下诸师说。初问。后答。此为问也。虽知处所本识所缘。谁异熟识变为此相。问能变者。瑜伽等说于外器皆无差别。于上界等为是谁缘。故今问也。为凡为圣。为此趣。为他趣。为自界。为他界。为自地。为他地为唯自变。为他亦变</p>
<p>自下护法菩萨假叙三计。初同月藏</p>
<p>论。有义一切至共所起故</p>
<p>述曰。此言一切。即通凡圣．五趣有情．自他界地．己及外身。何以知者。契经说故。即立世经</p>
<p>第二破云</p>
<p>论。有义若尔至此杂秽土</p>
<p>述曰。护法菩萨假为别义难破月藏。无别师说。诸佛菩萨若化变为。我所不讳。若实变为。即违理．教。杂秽种子久已亡故。螺髻梵王等亦是此类。举佛．菩萨且论胜者</p>
<p>论。诸异生等至诸净妙土</p>
<p>述曰。此中言等等取二乘．诸小菩萨。他方者。三千界外</p>
<p>此界者此娑诃界。彼应实变为他方．自界诸净妙土。若佛．菩萨神力所加。变化所作我亦无遮。且论实故　然净妙土有别他方如极乐等。亦在此界灵鹫山等。有漏净土。外法异生亦不应变。不能用故。</p>
<p>论。又诸圣者至复何所用</p>
<p>述曰。诸圣生上必不下生。变为下土亦何所用。以本变土本为身用。定不能用变之何为。此中且举圣生无色。就显处说。色界．异地类此亦然</p>
<p>论。是故现居至变为此界</p>
<p>述曰。此述正义。由此定应现身所居。及当生者。本识变为现所居界。及当生界　当生界者。一云次生者变。远者不变。二云。可应生者变。随其凡圣可生者变。由此即无成劫之时先器成过　以上界有情当生者变故　既尔无色当生下时亦变为下。何故瑜伽论五十一。云彼识不缘下外器相　彼约不定境。亦不相违。谓缘种子即是定境。缘外器等此即不定。以无色圣者不缘器故。不生下故　问圣定不生无间之处。应不变为彼所居处。长寿天亦尔　答此问言。即现所居地界故得</p>
<p>若尔何故说一切言</p>
<p>论。经依小分至皆共变故</p>
<p>述曰。此会经文。如言一切人共见此物。非他方界亦能见之。约小分故。业不同者即不变故　若作是说。劫将坏时既无现居．当生者故。是不尽理。此似月藏义。非实月藏计。似为有救。狭于月藏</p>
<p>第三破之</p>
<p>论。有义若尔至变为此界</p>
<p>述曰。若如前言。现所居者变为土者。器将坏时无现．当生。此土谁变。即有坏器不变之过　现他欲界变为故者。何故但言现所居者。而不说言一切欲界同此界变。又成器时他方三禅等有情当生。亦有感得。何故但言此界有情当生者变。此便无用。由汝前说现所居言。一三千界成．坏同者。故我今破</p>
<p>论。又诸异生至此复何用</p>
<p>述曰。谓诸异生生无色界预变无用。现无身故。生有顶天寿八万劫。不妨欲界数度成．坏。变之何用</p>
<p>论。设有色身至亦何所益</p>
<p>述曰。设纵汝宗如大众部无色有色身。及身生有色上地既变无益。粗细悬隔不相依持。如梵王下别变为地。此异地身不能受用。故变无用</p>
<p>论。然所变土至便变为彼</p>
<p>述曰。变本为身。身不能用变之无益。故若于身可有持用。便变为彼</p>
<p>论。由是设生至变为此土</p>
<p>述曰。下述正义。同现居身他三千界所依之处说名当地。彼当地一切有情皆能变之。非唯是一三千界变。亦非异地当生者变。欲界欲界同。及至上亦尔</p>
<p>论。故器世间至而亦现有</p>
<p>述曰。由自地变无过失故。器世坏成而亦现有　若尔圣者于梵宫自地．及地狱自地。若诸异生。他三千界欲界等中自地无用。不能持身变之何益</p>
<p>今此义言。现虽无用。身若往彼可得持身。故须变作。非谓现身即令得持用。言可持用故。且如圣者设往地狱中。岂亦不得依彼而住。异生设往他方欲界亦得持身。以业同故。以粗细等不是悬隔</p>
<p>若尔如人见水。鬼见于火。其火外器。人何故不见而名共变耶。答此文言</p>
<p>论。此说一切至所见异故</p>
<p>述曰。即当自界一切有情。可共受用说名为共。共中共也。若别受用。随与多小有情同变说名为共。共中不共。以人．鬼等所见异故。如大梵变．及孤地狱。随诸有情多小变之。非谓一切　问何故经说一切共变　答对法第五说。此显生无色有未离欲业种随故。无现行也　亦非一切一切</p>
<p>上解处讫。次简执受。执受有二。先解种子</p>
<p>论。诸种子者至故是所缘</p>
<p>述曰。谓即三性有漏种子俱是所缘。此识性摄故　谓性者体也。体即本识。种子是用。如前已说。诸法体用理应尔故。用是体摄　又言性者。谓是性类。其并有漏。以类同故不相违背。得为所缘　又性者性也。若住本识同无记性。故能缘之。然是识之相分所摄。如前已说。若据前缘器中三说。若言缘种是相分者。第三师正义也。无色界本识。唯缘内种故。不缘器等。若据前二师义。无色亦但约缘种说以无身故。实亦缘器。今非彼义。不可用之。无色缘种。亦有解云。即为自体分。见分缘器故。彼据自体分故言唯缘种　前师问。种是识自体。即为相分缘。真如即自证。亦应相分缘。答彼识性故。此非识性。识上功能。为相分缘。不同如也。设佛见分缘于自证。作影像缘。不尔便无四分之义。故下第八唯除见分非相所缘。许见分亦缘自证分等。但不亲证。影变亦得</p>
<p>难此解云。有漏种子依自体分。识即缘之。无漏之种亦依自体。识为缘不</p>
<p>论。无漏法种至故非所缘</p>
<p>述曰。对治识故。体性异故。不相顺故。故非所缘。四分之中依自体分。非即是识自体分收。性相乖故　若尔本识既不变缘。何名唯识</p>
<p>论。虽非所缘至不违唯识</p>
<p>述曰。由不离识故言唯识。此意即是非离识外别有实物。故名唯识。如真如性识虽不变。离识外无故名唯识。唯识但遮心外法故　若尔心所亦不离识。应名唯识　此亦不然。心所不依识之自体。别有行相。不可例同。然识相应。亦不离识。故并唯识　问有漏种中有三界种。如在欲界。上界善等种。不离于识体。即名无记性。体不离于识。应名欲界系。此义应思　答不然。系据缚义。即法体上差别义故。三界系别。然性即是体类义故。同无记性。仍未了知。此中三性种随识皆无记。亦应烦恼种随识非烦恼。如是一切皆如理思　问大乘所缘本是心变。随心何系地境亦随之故。如在欲界命终生上。此润生爱是上界系。依欲界身缘欲界身。仍相分中所变相分是上界系。随见心说。第七缘第八相分亦然。何故不如此中缘种。境是异界系。心是异界系　答曰。不例。如本识缘异地身。异地器。异地身者。在下界起他界地天眼．耳等。此岂非是缘异地身。异地器者。如缘于彼无色诸天泪下如雨。此非菩萨生彼化作。圣说菩萨不生彼故。乃是信有第八教。生彼入灭定。此是利根。亦缘下地。即利根不还。阿罗汉等。又下菩萨等入彼界定所变生色。此并得缘。故同种子相．见地别。此同前难。何劳为证　此若不尔七识缘境。下文但据由分别心。不是定有实用故变。本识必有实用故变。他界地身．器。见．相得别系。七识不尔故系随相。若不尔者。本识亦但随心变境。即天眼．耳无识持故。应名烂坏。应非有情。若一身中起二界身俱是．实有。第八不持非此身摄即众生界有增减过。第十卷云三性杂生。故相．见分不必同性。如二禅以上起初禅眼．耳．身识缘上地色。此亦相．见别地所系　问第七识缘但分别有无实用者。即五识色等应无质碍　此中问答不缘识中自当分别　难一师云。若本识所变皆有实用变他根等应为识依。有实用故。如自眼根。应设功劳。他之实根心外法故。所变之根便无实用。若亦为他依。便缘心外法。此缘他法但似彼根。非实有用。若变自法即实有用　问如变他色等。似他色等言有用。变他身根等似他根等。应有实用　答此亦为例。变似他色等。实非他有用。变似他根等。亦非他有用　若尔变似他色等。于己实有用。变似他根时。于己有何用。于己有实用。应为自识依有实用故。如变自根。此应思度　若为自受用变似他根。他根于己亦名有用。此义不然。岂于他根己能受用。以无用故。不变他根。故知下文第二说胜。于不缘心等由此即无妨</p>
<p>二执受中。上解种子讫。次解有根身</p>
<p>论。有根身者至及所造色</p>
<p>述曰。身者总名。身中有根名有根身　此中所言不共相种。若如前说。不共中不共。如即自根。不共中共。如在身色等。今此具二　然依中边。下一师说亦变他根。即根亦是不共中共。如色等故　今此不然。变根不似他实根故。若变色等似他色故</p>
<p>论。有共相种至受用他义</p>
<p>述曰。不共中共名共相种。由受用他故变他身。即前不共今名为共。此即最初总说本识于他亦变。不论根．境。于中差别</p>
<p>论。此中有义亦变似根</p>
<p>述曰。非唯似尘。亦似根故</p>
<p>以何为证</p>
<p>论。辨中边说至五根现故</p>
<p>述曰。既言亦似他根。故许变也。此有何义。若言受用。不用他根。又本识变皆有实用。若许变根。全无实用。非他依故。变何用者。此亦不然。为欲受用他身依处故变他根。由根若无时依处亦无故。如色界系鼻．舌依处。根若无者依处亦无。不尔彼界应无二根。唯有依处庄严身故。由为受用亦变似根。又本识变皆有实用。此不能生识故不能变者。理亦不然。色界鼻．舌根虽不能生识。本识亦变故。生盲等亦尔。故知本识定变他根。然无实根用。非他识依故。此即安惠等诸大论师解　然即彼论旧本第四颂言。根．尘．我．及识。本识生似彼。此不应尔。岂复本识亦起我也。亦缘心乎　今正翻云。识生变似义．有情．我．及了。此境实非有。境无故识无　识者八识　生变似义。即是五尘。义之言境。以依他法似实有故　变似有情。即是五根。众生数法　情即根是。名萨埵故　变似我者。是末那缘变　及了者。六识缘之。即第八缘尘．根二色。第七缘我。六识缘六尘所了法义　旧论长行义与此同。彼颂翻错。译师意存一意识义。彼颂长行自违返故。今此论引彼长行文。彼论但言似自．他身五根而现。为是谁缘。不定说言第八能缘自他根故</p>
<p>论。有义唯能至非所用故</p>
<p>述曰。此护法菩萨等解。唯变他根依处。他根于己都无用故。若无用亦变。何不变七识。无缘虑用而得缘故</p>
<p>若尔彼说自他根现文如何通</p>
<p>论。似自他身至各自变义</p>
<p>述曰。彼说自他阿赖耶识各自变为根。非自变他根。一则无用不变他根。二由彼论不定说言自身本识变他根故。不可为证。又色界化生。根无处可无。欲界不尔。又彼色界不变根者。依处便丑。如木人鼻．舌。由善业殊胜。所感依处极甚光净。故要假根相扶依处方好。此则不尔。故不为例　若尔欲界亦有感得他殊妙身而受用之。何不变根扶助依处令其光洁　此理不然。色界诸根自识所变。令则变他。何以为例。又彼色界只是无识。识若依根。根则有用。今欲界者。若变为根殊无实用。非自他识之所依故。殊不相例。是义应思</p>
<p>何以得知变他依处</p>
<p>论。故生他地至犹见相续</p>
<p>述曰。若生他地或上或下。或入无余。彼余尸骸犹见相续。不尔应无余尸骸义。以不能变他依处故。由此故知变他依处　如生色界鼻舌二根。如何会释　身为自情变。无根依亦无。他尘非己情。何必须根有。此理应思</p>
<p>虽知根处各变自他。然他地者亦得缘不。</p>
<p>论。前来且说至界地差别</p>
<p>述曰。自下第三即总料简　于中有二。初简前未尽显所未明。后略说此识以下。总束以前义门分别。上来所说界地差别唯缘自地。以随识系能受用故</p>
<p>论。若定等力至则不决定</p>
<p>述曰。言定等者。等取通力。或借识起或大愿力。或法威力。此通诸识有五种力。若第八变唯有定通</p>
<p>或总四力　大愿即法力。更无别能故　通力所变其事云何　变异地身者。如除如来得有漏通者。身在下界地。起上天眼．耳．及大扶根尘时。第八识缘彼为境。即自通力缘异地身　身者通名。非谓身根。此有几处。谓眼．耳．色．触。或亦有声。无文别说起身根者。又无用故。亦无上地起下天眼．耳。以无用故。亦无文故。下欣上可起上。上厌下不起下　通力所变余地器者。如以通力马胜比丘。上入色界见梵王等。第八识缘彼身中扶根大等。亦由通力色界诸天佛前听法。令此界生见彼身等。能见之者虽未得通。色界天等以通力故。变为色身令彼得见。下界见者名由通力　上地见下。佛放豪光至色究竟。令此悉见类亦应然　又大菩萨以神通力变为五境。令余地生得见变者。可得五尘虽第八变。其定之力不见第八能变异地之内身文。不由定力引他地身下界起故　无色界无通。佛边听法令他得见。但是定力。亦非是身。以无根故　或亦名身。有积聚故</p>
<p>八地以去．及在佛身。通．定无差。一念俱起。变为身者。理即不遮其定．通力　若作此解。如上界天见下三灾。身在下界以上天眼等见彼地色等。岂第八亦缘耶。彼既不缘。故知马胜往色界处。何必此第八即缘彼色等　若相离者虽见其色。而第八不缘。若近处者何妨第八亦变。由此故知。天眼．耳境非必有本质　此义应思违下论文　五识疏所缘缘必有之文应更思审。如枢要说　余地器者。即法处实色。瑜伽五十四云。法处所摄胜定果色。彼果彼境是实物有。定心所缘名境。勤求起故即名为果。即通有漏．及与无漏。此谓圣者得威德定。变为此色饶益有情　然第八识　一唯缘有漏不缘无漏。如种子故。虽缘无漏遂不相似。体仍有漏。非如有漏形状相似　又解以初禅眼．耳识。见上地色等。不异系故。由此三识所知必同初禅系。此义应思　又解异地系。因缘变有用故　二此在色界亦通无色。无色圣者亦雨泪故　三唯变色．触亦变余尘。此通五尘。三十七说通能变为色．香．味触。又净土中变五尘故。五十三说。无色界定色能变一切故。五十四说。胜定果色唯有显色等相。以彼香等生因阙故。又无用故。此约色界异生及无色界波罗蜜多声闻。唯能起色．声．触。不能起香．味。以无加行心因别起。亦不能令自他有用故。若十地菩萨。及色界波罗蜜声闻。即许起之。故华严等云闻无色界宫殿之香。法华云光音及遍净初生。及退没。闻香悉能知。即菩萨等入彼定变　四为唯造色。亦变大种。如对法第一卷疏末解。应广如彼五十四解　五然与定力何差别。二乘．异生若为嬉戏。通果无记。即变化心。可说与彼定境为异。一根本境。一解脱境。一善心境。一无记境。故成差别。若八地已去菩萨定之与通。此亦何异。通力由先加行思惟方乃得生。故心引起变化事等。定力但是任运生故。故二别也。或是根本。及果所变。故成别也。此定．及通义分为别。在佛无别故。皆通变．及化。通可引起根之与尘。定即不尔。唯起于尘　六又依神通变根等不。九十八说不变四事。一根。二心。三心所。四业果。设复变作似而非真。如下第十自有二解</p>
<p>由定力变异身．器者。谓即瑜伽五十四说。色．无色天变身万亿共立毛端。是平等心。无色既无通。即唯是定力。色界亦说有。亦令互相见故变异地身　及器者。华严经云。菩萨鼻根闻无色界宫殿之香　阿含经云。舍利弗入涅槃时。色．无色天空中泪下如春细雨　波阇波提入涅槃时。色．无色天佛边侧立。及实色中定境者。是　色．无色天皆由通力现身．境等。此有何过　以瑜伽论但说通依静虑。无色现色但定所生。以惠不均故无通也。无色界变色。已如前辨。应如瑜伽五十四等．及佛地解</p>
<p>所变境．身为相续。为间断</p>
<p>论。所变身器至系发起故</p>
<p>述曰。内身多续。少分间断。由有生一念即便命终故。或如蜉蝣等。生已即死故。若变外器多分长时。瑜伽第三说。外器定一劫。若变内身即随寿故多分相续。声．光多暂时。少有相续故　等者等取华色．华香等。何以然者。由击发故声等方生。缘力尽时彼即不续　有法师云。第八不缘声。以间断故。如心．心所断故亦不缘　若作此说亦应不缘等流色等。以间断故。如电光等。第七末那既恒相续。何故不缘　问曰。若尔第八恒相续。如何缘断法　答如镜恒时明。境至方影起。第八任运起。有境便即缘。此复何妨</p>
<p>论。略说此识至所现实色</p>
<p>述曰。总略说缘。第二段也　于中有三。第一依处分者。十色处中五尘通外内。五根唯内唯缘实境。第八亦缘法处实色。谓威德定所行境色。如瑜伽论五十四卷彼极分别。应如彼会　言随者是摄义。即是法处摄色之异名也　种子何处摄。随何处摄　虽唯意缘。以与现行实法不定异故。随现行摄。此中有难。如理应思　问曰。本识岂不缘极略等四色　答曰。以假故不缘。如不相应法　问曰。彼何以假　无实体故。如对法第一．五十四等。极略．极迥。但是第六意识分折为极微故。第八不缘。受所引色中。若定道共色。即此不缘。唯以现行思为体故。别解表业此亦不缘。以亦思故。无表色可尔。是思种故。既缘诸种。故得缘之　若尔如二无心定等皆依种立应亦得缘　由此即是心等种上差别功能。但缘种体不缘别能。即不缘者无表亦尔。是思种上差别功能。亦是防色之别能故。故知如彼亦不得缘　遍计所起色。若说唯是镜像．水月。此亦不缘。唯第六识遍计起故。若唯意缘通根．尘者。亦此中摄故。第八所缘诸根．尘等。以总从别。以暗从明。皆本处摄故。说不缘遍计所起之色。又定所生色中。如十一切处观。亦此中摄。第八缘不　答曰。不缘。假想色故。故此论文但缘实色不缘假故。第八所缘必有用故。彼无实用第八不缘　然诸法体。一者有法。二者无法。上二法中第八何故不缘无法。此任运缘非分别故。无筹度故。后得智等有筹度故。诸六识等有分别故。由此故知。第八识体不缘我也。第八识变。变必有用故不缘无。无无用故。故不缘我等。以无体用故　于有法中略有二种。一者有为。二者无为。何故此识不缘无为　若实无为因未证故。若假无为无体用故皆不得缘。于有为中色．心．心所．不相应行。如前已辨缘实非假等</p>
<p>何故不缘心．心所法．不相应行。故外人问</p>
<p>论。何故此识至为所缘耶</p>
<p>述曰。等即等取不相应行．及诸无为．无法为问</p>
<p>论。有漏识变至势力故变</p>
<p>述曰。第二废立也。因缘生者。谓由先业．及名言实种。即要有力。唯任运心。非由作意其心乃生。即五．八识随其增上异熟因为缘。名言种为因故变于境。八俱五数即无胜力。设任运生。境无实用。因缘变法必有实体。非横计故。非无用故</p>
<p>论。二随分别势力故变</p>
<p>述曰。谓作意生心。是筹度心。即六．七识。随自分别作意生故。由此六．七缘无等时影像相分。无有实体。未必有用。亦非由说分别故变境体定无。亦缘有故　或初通五．八全．及第六少分。后第七全。通第六少分。此解顺论有用等文</p>
<p>论。初必有用后但为境</p>
<p>述曰。初随因缘变。必有实体用。即五．八等所变之境。后随分别变。但能为境。非必有体用。即七识等　今正明第八不缘心等义。兼五识等不缘心等。总谈心等缘境道理　又解初唯第八异熟主故。所熏处故。能持种故。变必有用。后余七识。所变色触等。皆无实用。似本质用。如镜中火　既尔五识应一向缘假。青等应非实　问若随因缘变必有用。第八识俱触等五法境应有用　答非报主故。非自在故。顺第二解。由此复言随因缘者此是何义。随任运义。随种子义。顺第一解。第八五数。第六识等中报心所缘。非必有用。以此见分虽任运生。不随实体种子因缘变境相故。但是影像种子所生。如彼眼根等无见用故。不能发生眼等识故　问触等所变根。无见用故非因变。触等所变色。非因变故无碍用。五识所变为例亦尔　答理齐。亦无碍用。七识所变并无用故。此依第二解。此二义护法等菩萨解　若瑜伽释家。亦有许触等与识同实变。即不违此文。然违成业。多种共生一芽之失。前解为胜。顺下第三卷等文　又解因缘者。是诸法真实有用种子。若用此种子故生诸法心缘变之。变必有用。以能生者实因缘故。其八俱五数所变之相。非实种生。但假种起故但为境。分别变摄　分别变者。心．心所之总名。随心．心所之势力故变。不从真实有用因缘种子所生。彼但为境无漏亦尔非必有用。随其所应五识相应心．心所。及第八识体五俱意识。或定心所缘。有实种生者皆因缘变。余无实用但名似色．心等。名随分别势力故变。此解为正。无诸妨难。由能缘心任运有力。彼所变相从实种生名因缘变。若能缘心不任运起。虽任运起而无胜力。所变之相非实种生名分别变。初必有用。无无用者。后但为境当情现故非必有用。若论依他假因缘起亦是有用。非是如色有碍等用。称其自相名为有用。若第六报心五识俱者。亦随因缘变。其境或有用　问前所说若随分别变但为境。定心．及五识所变之境应全无用　答随彼实体种子因生故境有用。由此故言随分别者此是何义。随加行义。分别变者诸心．心所强筹度义。定心．及五识。有虽加行生不皆强筹度。故变必有用。然一念心得成二种。如定心缘十八界。返显八俱具有二变。性境不随心因缘变摄。独影．带质皆分别变</p>
<p>论。异熟识变至必有实有</p>
<p>述曰。显变色等从实种生。故所变法必有体用</p>
<p>论。若变心等至不能缘故</p>
<p>述曰。相分心．心所如化心等。故不缘之。缘便无用。深密经说。诸变化心无自依心有依他心　佛地论第六卷．此第十亦云。无自缘虑实体之心。有随见分所变相分似虑之心。如镜中火。乃至广说</p>
<p>问若尔何故心．心所法从第八生。既不能变不须生故</p>
<p>论。须彼实用别从此生</p>
<p>述曰。须七识等受用于境从第八生。非不缘故即不令起。如无漏心亦从起故</p>
<p>若有实体第八即缘。无为有体应第八缘</p>
<p>论。变无为等亦无实用</p>
<p>述曰。若第八缘实无为者。无为无用。此未证故。若似无为非实无为。故不变也。论说等言。又无为中有等字故。亦辨假法不相应行。即前答心．及心所法。今解无为．不相应行。亦无有过。此解是本。故前问中何故此识不能变似心．心所等。既言等者故取假法．及与无为</p>
<p>论。故异熟识不缘心等</p>
<p>述曰。此总结也　问若有漏识因缘有相。分别之相未必体有。至无漏位无分别故。应不缘无。因缘生故皆应缘实</p>
<p>论。至无漏位至亦现彼影</p>
<p>述曰。于无漏位胜惠相应。虽无筹度取相分别。而澄净故。非如有漏体是滓浊。今设无用亦现彼影。即缘于无．及心等影无为影等。以亲证故。知无是无故缘无等</p>
<p>论。不尔诸佛应非遍智</p>
<p>述曰。不知无故非遍智也。由佛第八现诸法影。名一切智。是遍知故　若尔诸佛大圆镜智。亦应缘自相应心所。是遍智故　许亦无失。卷初但遮上座．法蜜亲为所缘。不遮疏故　若尔应成心．心所法不同所缘。自体见分不自缘故　此亦不尔。自自证分与他见分同一缘故。亦无有失　又解相应心所虽不相缘亦无有失。自证缘见成遍智故。见分取于相应心故。法皆尽故。自证复能缘见分故。但约见分同一所缘不说自证。斯有何过</p>
<p>论。故有漏位至及有漏种</p>
<p>述曰。此第八识不能具缘十八界故。故有漏位与无漏殊。境有宽狭胜劣。其六．七识非必有用。即现．比二量是有用心。可应分别</p>
<p>论。在欲色界至缘有漏种</p>
<p>述曰。第三明三界境别。如护月等于无色界亦变器身。此中但有护法正义。总结于前三界缘也</p>
<p>论。厌离色故至此色为境</p>
<p>述曰。无色无色。厌离色故。无业果故。若定果色亦得缘之。如前已辨。于理无违。即此中文若定通力。同界同地．异界异地缘一切处。五十三云。无色界定于一切色得自在故</p>
<p>自下第二解不可知。有二。初解不可知。后问答辨论</p>
<p>论。不可知者至难可了知</p>
<p>述曰。谓前颂说不可知言。第一见分行相难可了知</p>
<p>论。或此所缘至名不可知</p>
<p>述曰。此中第二相分难知。内执受境。即有漏种．及有根身微细难知。非执受境外器世界量大难知。总第二段。如瑜伽论五十一说。于欲界中缘狭小境　此中谓约身器为小。色界广大。亦约身器。初禅器等小千界故。身大可知。空识无边处缘无量执受境。即约种子生现行识时。作此行解故。缘此无量行解之种。名缘无量所执受境。无所有处等准此应知　既缘种上差别功能。故知亦缘二无心定　此理不然。所言缘者从果为名。非缘此种子无量行解。故不缘无心定等。如前已说</p>
<p>论。云何是识至行相难知</p>
<p>述曰。谓外问言。即经部等．萨婆多等。既行难知应非是识。此行相言但言见分</p>
<p>论。如灭定中至应信为有</p>
<p>述曰。此举喻答。此答经部。彼末计许灭定有心。故以例答。如灭定中不离身识。行亦难知　应信第八识恒体有。此答上座．及末经部。有细意识。于此可然</p>
<p>萨婆多等定中无识。如隔日疟。答萨婆多。彼不许灭定有识故。以理答之</p>
<p>论。然必应许至如有心时</p>
<p>述曰。比量如文</p>
<p>论。无想等位应知亦尔</p>
<p>述曰。此亦所立同。二计宗各解不同无不定过　此中亦有无心闷绝。睡眠等位。唯自所许　或皆等中　此等有识。下自广成</p>
<p>成唯识论述记卷第三(本)</p>
<p>成唯识论述记卷第三(末)</p>
<p>基撰</p>
<p>论第三卷</p>
<p>若解本识十门义中。上来合二段已解五门讫　自下第三辨第六义心所相应门　于中有五。一问起论端。二举颂正答。三释常字显五相应所在位次。四别释五所体性．作用。五释颂中相应之义　或分为二。一问。二答　答中有二。初举颂。后广释　广释中有三。初释常字．五相应位。二别解五所。三解相应义</p>
<p>论。此识与几心所相应</p>
<p>述曰。此初问也</p>
<p>论。常与触作意受想思相应</p>
<p>述曰。此举颂答。即第二句相应之言。亦通五受。下释家解</p>
<p>论。阿赖耶识至心所相应</p>
<p>述曰。此释本颂相应位次。即解常字。第三段也　谓此本识三位名中。举初狭名释识宽体。故从无始来乃至未转。即除成佛余一切位。此说自体三位通二。恒与此五心所相应</p>
<p>论。以是遍行心所摄故</p>
<p>述曰。以此五种体是遍行心所摄故决定相应。虽复不增亦不可减定俱生灭。名遍行故　此在因位故亦不与余法相应。此下论中自当解释。虽复藏识二乘能断。断已亦但五数相应。故至转位诸心所俱</p>
<p>论。触谓三和至所依为业</p>
<p>述曰。自下第四别解五所。于中有二。初别解五体性．作业。次总释此得与识俱　别解各有二。初总。次别　总中体．业二种不同。显扬论等文并同此。即出体显业</p>
<p>论。谓根境识至故名三和</p>
<p>述曰。次下别解有二。初广前。故破他　正三和体谓根．境．识。体异名三。不相乖返更相交涉名为随顺。如识不生根．境或起名为乖返。又如耳根．眼识．香境三法乖返不名三和。若相顺者。三必俱生。既不相违故名随顺。根可为依。境可为取。识二所生。可依于根而取于境。如此交涉名三和体</p>
<p>下解于触由二义故亦名三和</p>
<p>论。触依彼生至故说为彼</p>
<p>述曰。即由二义触名三和　一依彼生　彼即根等。是触之因。依三和故亦名三和。故圣教言三和生触。对法亦云依三和合　二令彼合　彼亦根等。即触之果。谓触能令根等三法合为依．取．所生了别。此三和合由触故然。故说触能和合三法。由此二义触名三和。非一触体可名三故。从触之因．及所和果。说触为彼三和合也　问境在未来根住过去。识居现在。触如何和　答令相随顺为依．为取．为二所生。即名三和　岂是合三令住一处方名三和　或依增上根说三和。非等无间触名三和。于理无失。根．境．识三常现在世。无一根境住于他世。去．来二世非实有故　问境在未来。触在现在。如何说触是彼果耶　答谁言所生即是彼果。未来诸法为现取时。但能为境顺生心等。故现识．触名境所生。非要所生即是彼果　又彼境界体唯现在。似于去．来触虽所生。亦名为果</p>
<p>上来解总触谓三和　自下释前分别变异</p>
<p>论。三和合位至说名变异</p>
<p>述曰。初解变异。后释分别　谓根．境．识三和合位。除未合时故言和位。此三之上。皆有顺生一切心所功能作用名为变异。谓此三法居种子时。及未合前。皆无顺生心所作用。于三合位功能乃生。既与前。珠说名变异。变异即是三体上用</p>
<p>正解变异体即三法。次解分别</p>
<p>论。触似彼起故名分别</p>
<p>述曰。分别之用是触功能。谓触之上。有似前三顺生心所变异用功能说名分别　分别即是领似异名。如子似父名分别父　此意总显根等三法。有能顺起心所功能名为变异。此触亦有顺生心所功能作用领似彼三。是故名为分别变异　问三和之上有功能顺生于触名变异。触既似彼有功能。亦自顺生名分别　设尔何失　若自顺生名分别。应说触触以为缘。如顺生受有功能。说触用名分别故。若自不顺名为分别。何故似生受等。非似生于触耶　答触不似彼生触功能。不自生故。如受等法不能生余。即无领似。例触应尔。又分限故。谓根．及境能生于识。亦能生余。二种功能。识但生余无自生用。例触应尔。触不似彼生识．及触二种功能。无势分故。若约见．自证分相生。亦有似义。又如受领触不领作意等　问若似三功能。名分别变异。何故集论第一等。云于根变异分别为体。为答此问故次说云</p>
<p>论。根变异力至根之变异</p>
<p>述曰。下会相违。谓三和位引触起时。根变异力胜余二种。故集论等。但说分别根之变异。不说分别识．境变异　今言等者。等取杂集　复言根之第六转者。显变异是根体之用。对法论中以根用胜但分别根。仍不分别根功能尽。唯能领似顺生三受所有功能。以受是触近所生故。辨中边论第一卷云。触能分别根．境．识三顺三受故　分别生三受同对法文。分别根．境．识稍宽对法。皆有顺生三受相故。此中通取似一切能。最为尽理　又彼论中言分别者。是分别义。根等有能生三受分位。触能分别令三位珠。分三位别故名分别。今此解好　问何故三和唯根独胜　答一由主故。有珠胜能名之为主。二由近故。能近生心．及心所也。三由遍故。不唯生心所。亦能生心故。四由续故。常相续有。境．识不尔。故境体虽能生心．心所。以非主故。又非近故。偏阙二义不名为胜。心虽是主近生心所。不能生心。不自生故非遍也。阙遍一义故非胜。境．识皆不续。识有境生故俱阙续义。非得胜名。唯根独胜</p>
<p>问触之功能如前可解。岂不能与心等同缘。唯此分量名为触耶</p>
<p>论。和合一切至是触自性</p>
<p>述曰。更有余能非触尔所。谓触亦能和合一切心。心所法。不令离散各别行相。同趣一境。是触自性。设无触者。其心．心所各各离散不能同缘。今不散时皆触功力</p>
<p>说自性已。触业如何。前解功能虽即是业。举业显体故非业门</p>
<p>论。既似顺起至所依为业</p>
<p>述曰。即此触数。既似三和有能顺生心所作用。即能生起余心所法。故以受等所依为业。受等心所皆依此生。若无生能非所依故</p>
<p>何以知者</p>
<p>论。起尽经说至触为缘故</p>
<p>述曰。经明生灭名起尽经。从彼所明以立经号。若触但能生受非余者。应余二蕴不以触为依。无心起时无诸心所故诸心所皆触为依</p>
<p>论。由斯故说至和合而生</p>
<p>述曰。由前理教契经复说。识．触受等因二．三．四和合而生　如经所说眼．色为缘能生眼识。说识依根．境二法和合生。经虽复言作意力故识乃得生。此辨所依故今不说。彼能警心依心而有。非心依故此不说之　问触依三和生。名分别变异。识依二合生名分别根．境　答准于触理亦可然。又是主故不同于触。二解并得。契经复说三和故触。说触依根．境．识三和合生。起尽经说受等皆以触为缘故。即是受等依根．境．识．触四法和合生　问若无自证。可说心是二和合生。既有自证。心亦依心。心体亦是三和合生　答今依见分别体者说。同体为依非此所说。若亦说者。如次复以三．四．五和合生。心．心所法各自依故。此说亲．现依。不说疏．种子。若说疏依．及种子者。法则有多　问若诸心所皆依触生。何故瑜伽第三．及五十五。说以受．想．思所依为业。不说所余心所法也</p>
<p>论。瑜伽但说至举此摄余</p>
<p>述曰。由此思体为主胜故　一者思是行蕴主。故集论初说云何行蕴。谓六思身　彼自释言为导首故　二者思能造诸业胜。举思摄余法。非但独取思。故诸心所皆依触生</p>
<p>问曰若尔何故集论．显扬第一．五蕴等。云受依为业</p>
<p>论。集论等说至近而胜故</p>
<p>述曰。此即总举唯受所由</p>
<p>何者为近。复是胜耶</p>
<p>论。谓触所取至引发胜故</p>
<p>述曰。触之所取可意．不可意．及俱相违相。与受所取顺益．损害及．俱相违相极相邻近。相邻近者是相似义。即可意等相。与顺益等相。行相极相似。故名为相邻。如世有言此物．彼物深极相似。相似．相邻体一名异。此解即是约境相近　又触引发受胜余心所。故触触苦等触时。受受于苦等受。三受分位触．受相同。此解即是行相相似故名为胜。余不领此可意等相。及苦等位。故集论等不说作依　问。触似三和名分别变异。受似于触名分别触耶　答释此难至受当知</p>
<p>然今大乘。同一切有部触体是实。唯经部一师三和成触者。难大乘曰。说触是三和。何得有实体。为破彼计故次说云</p>
<p>论。然触自性是实非假</p>
<p>述曰。此立宗也</p>
<p>论。六六法中心所性故</p>
<p>述曰。自下三因。此即初也。俱舍第十．正理等云。谓六内处。六外处．六识身．六爱身．六触身．六受身。今取界身足论六六。谓六识．六触．六受．六想．六思．六爱　经部计爱亦是实有。思分位故不同假触　破之量云。触别有体。六六法中心所性故。如受．爱等　若依俱舍六六法者。彼计根．境假非实故。言心所意简前二。如顺正理第十卷中广破经部</p>
<p>论。是食性故</p>
<p>述曰。此第二因　又此触数定是实有。四食性故。如余三食　段食香．味．触既许是实。故以为喻。四大触实故。于理无违。或应心所亦通于下。简略便尽</p>
<p>论。能为缘故</p>
<p>述曰。此第三因　又此触数定是实有。缘起支中心所摄故。如爱缘取</p>
<p>思分位故彼亦许实。诸心所支皆是实有</p>
<p>若就他宗。十二支中设但少实。即得为喻彼全不许触少分实。许少分实余假不成。无异因故</p>
<p>论。如受等性非即三和</p>
<p>述曰。言受等者。等二因之喻。及初喻中受等心所法。或受可通初后二喻。但等中喻。即以三因破彼经部　非即三和。亦得说为第二宗法。此为宗法即无妨也　此中大乘。触别有体非即三和　经部一师说三和成触。触即三和。是假非实　又一师说三和生触触非三和　一切有部触虽别有。不能分别变异而生心．心所等。但以受等所依为业　三部不同</p>
<p>论。作意谓能至引心为业</p>
<p>述曰。解第二数。文可知也　初略明体．业。次广。后破。显扬等同　何名警心　如何警心　何位警心　起已方警。更何须警。先已起故　未起即警。应警一切心。能警作意亦未生故。如何能警</p>
<p>论。谓此警觉至故名作意</p>
<p>述曰。谓作意等并未生位。其作意种。义警应生心之种曰可起趣境。非警一切心之种子。彼未逢缘不定生故　作意警心有二功力。一者令心未起正起。二者令心起已趣境故。言警觉应起心种引令趣境故。正理师说。作意之用在未来起。此在种子义势亦同。由作动意立作意名。作意种子能警心种。此解依文　或现作意与识同时。义说警彼应生心种令起趣境。理亦无违。起已方警。警理难见。故论不许　问作意警于心。种位言能警。触等生心所。现位不能生　于此难中应设功力。种子之位未有三种不和之义。亦无心．心所合不同触境故。触唯说现行有用　问心种能生现。作意警方生。心所无能警。种应不生现　答由作意警心所方生理与心齐。何得为难</p>
<p>问既尔应说</p>
<p>论。虽此亦能至俱说引心</p>
<p>述曰。即是作意遍能警觉。但说心者为是主故　问心等自能生作意警方起。作意无能警。应种不能生　答曰。受等三和生。更说由触起。触不由触起。自体应不生　问此质不定。为如触数无能生触。为如生等复有能生　于此难中复应思择</p>
<p>然顺正理第十一卷解作意云。谓能令心回趣异境。但住此境行相微隐。故今叙云</p>
<p>论。有说令心回趣异境</p>
<p>述曰。此叙彼计。下破之云。此应非遍行。住此境无故。彼名大地法。亦遍行义故。若相微隐由何知有</p>
<p>瑜伽第三谓心回转。然约显相处说。非为尽理。不同彼执得为尽理</p>
<p>集论初说于所缘境持心令住。故论叙言</p>
<p>论。或于一境持心令住</p>
<p>述曰。此叙彼计。集论文意亦非尽理。下破之云不异定故。定行相亦能持心住境故。此师亦可应非遍行。若散乱心行相无故</p>
<p>论。彼俱非理至不异定故</p>
<p>述曰。应非遍行故。破正理师　应不异定故。破杂集论师　已如前说。由杂集师不解集论。约此行相以为真理故今破之　然救初云。且约新起异缘胜说。非非遍行。救第二云。据修中行定胜作意说。故与定别　此亦不然。义不具故。既说行相应尽理明。理既不周故如论破。与萨婆多别。如俱舍第四　问何故百法等。作意为初。此论中所明触为先说　答和合三法摄心．心所令同取境。是触胜能。警心．心所令皆能起。作意胜力。此约和合。触乃先明。彼论约警。作意初说。各据一门不相违也</p>
<p>论。受谓领纳至起爱为业</p>
<p>述曰。解第三数。初辨自义。后破外执。体．业可知</p>
<p>论。能起合离非二欲故</p>
<p>述曰。解起爱为业。谓于乐受未得希合。已得复有不乖离欲。于苦未得有不合欲。已得之中有乖离欲。欲者欣求。即通三性。此业可通有漏．无漏。今唯依无明触所生受故。此唯是爱。依染分说。如缘起中受缘爱故。有漏受能为爱之缘故　此释一切染爱作业。非第八识。不生爱故　又第八俱受。疏起六识中爱。义亦无妨。受善．恶境起诸爱故。如想起言疏亦起故　欲非遍行不决定起。故受业用非是遍理。此五数中。唯受．想业约胜能说。余之三业乃是遍能</p>
<p>然大乘中虽领于触。约领境胜以立受体　故萨婆多。亦领于境。及同时触。故俱舍说受领随触　正理论师。有二种受评取领触。是受自性　故论破之</p>
<p>论。有作是说至谓领俱触</p>
<p>述曰。初叙彼计。领所缘境名境界受。领同时触名领自性。触有苦．乐．舍。受皆能领故</p>
<p>彼师评云</p>
<p>论。唯自性受至共余相故</p>
<p>述曰。唯自性受是受自相。余心所法不能领触。无是相故。若境界受通余心．心所。以彼皆能领境界相故</p>
<p>初叙计讫。二论主破云</p>
<p>论。彼说非理至俱生触故</p>
<p>述曰。今应问彼。如何说受能领俱触。受定不缘俱生触。故不可说缘而受名领触。缘相应法如前已破。又违汝宗。若触前受后。后受领前触。既不缘前触。如何名为领。或应触．受一念不俱</p>
<p>三彼复救言受领触者。似俱时触说名为领非缘名领。四论主难</p>
<p>论。若似触生名领触者</p>
<p>述曰。此牒彼计</p>
<p>论。似因之果应皆受性</p>
<p>述曰。正难于彼。如果谷子。似因粟故。等流果等应皆受性。以似因故。犹如于受。谓有果法不似于因。如粟茎等。言果似因为简于彼。或即因是果。或似因之果。复为简彼论说之言。第六转摄。此难体破。彼返质云。受领于触即缘俱生。触领根等应缘根等　此不为例。触不唯以领根为自相。令心．心所同触于境是触之用。汝宗唯以领触为受自相。何得不缘。不说缘境之行相故</p>
<p>五彼若救言体是心所似俱因触说名为受。粟等似因体非心所。等流果法。及余心所。不似俱触。互阙一义故皆非受。何得以余例难同受。故次第六论主复难</p>
<p>论。又既受因至何名自性</p>
<p>述曰。触能生受即是受因。既领于因可名因受。名自性受于理岂成。此难名破</p>
<p>次下第七彼复救言。如王食邑非食土田。土田所生诸禾稼等。是王所食。言食邑者从所依说。以邑之体即土田故　受例亦然。触如土田。受如禾稼。受是触果。触是受因。受能领触所生受体。即自领义。名自性受。言领触者从所依说。如言食邑食彼所生</p>
<p>论。若谓如王至名自性受</p>
<p>述曰。此牒彼计</p>
<p>次下第八论主复非</p>
<p>论。理亦不然至不自证故</p>
<p>述曰。若言自缘名领自性。违汝自执。不自证故。彼计心等不能自缘。故说自缘便违自失</p>
<p>故次第九彼复救曰。言自领者。非谓自缘。不拾受自相。名自性受故　故次第十论主复非</p>
<p>论。若不舍自性名自性受</p>
<p>述曰。此牒彼计</p>
<p>论。应一切法皆是受自性</p>
<p>述曰。正破彼执。由一切法皆不舍离自体相故。应皆名受。设彼救言要心所法不舍自性方名为受。余思．想等应立受名。若言要有所缘。领触所生受之自体。名自性受。一一过难皆同前破</p>
<p>次第十一彼设难言受领于因不得名受。触似三和应不名触　十二答曰。此难不然。触似三和复能令心等同触于境故别名为触。汝今但执受能领似因触名受。不依境界以立受名。如何以受令触义同</p>
<p>论。故彼所说但诱婴儿</p>
<p>述曰。此结非也。理既非胜。但诱婴儿。非关智者。此总结破</p>
<p>次第十三彼复问曰。言自性受汝已广非。境界既共余。如何说受别　十四论主答</p>
<p>论。然境界受至不共余故</p>
<p>述曰。此义如何。能领顺．违．俱非境相。定属已者名境界受。谓余心等但取所缘。不谓定令境摄属己。于顺．违等行相浅近。不摄为己有故。皆不名受。如多人共处。傍有人言汝面是奴。中有奴者摄为骂己。余非奴者不摄属己。故受亦然。领于境界定属己故。领境界名不通余法。何劳虚构取自性受　问受领于触应名分别。设尔无失　如是所明前三心所。乐大乘者。应对余宗．及余论文知其胜劣</p>
<p>论。想谓于境至名言为业</p>
<p>述曰。体性可知。业言施设者安立之异名。建立发起者亦名施设</p>
<p>论。谓要安立至种种名言</p>
<p>述曰。此中安立。取像异名。谓此是青。非非青等。作此分齐而取共相名为安立。由取此像便起名言此是青等。性类众多故名种种。诸论说名为其想者。从因而说。说想为名。从果而说。如世人言汝想是何名是何等。此业但是意俱之想。余识俱想不起名故。设疏起名亦无失者。第八识想如何起名。由此故知此业不遍</p>
<p>论。思谓令心至役心为业</p>
<p>述曰。其义可知</p>
<p>论。谓能取境至令造善等</p>
<p>述曰。谓瑜伽论第三卷。说即此邪正俱相违行因相。由思了别　谓邪．正等行即身．语业。此行之因即善．恶境。由了此境相故思作诸业。起善．恶等事故。言取境正因等相是思之业　问思令心作。为亦令彼心所法作不。若亦令心所法作。何故不说。若唯令心作。何故不同作意亦令心所作　行相实同作意。亦令心所造作。以心胜故但说作心</p>
<p>此别解已次下总释俱</p>
<p>论。此五既是至决定相应</p>
<p>述曰。释与五俱无心起时无随一故</p>
<p>论。其遍行相后当广释</p>
<p>述曰。指遍行义．及心所等缘总别相。如第五卷自当广说</p>
<p>上来第四已解五所。自下第五解前颂中相应二字。此或通五数。或通舍受。二处皆得　准此初答文。相应属五数</p>
<p>论。此触等五至故名相应</p>
<p>述曰。五十五说。由四等故说名相应。谓事等．处等．时等．所依等　事．处相似名之为等。时．依定一名之为等。正与此同。今约见分为行相。影像相分为所缘。自体名事　等者相似义。体各唯一境相相似。故所缘．事皆名为等。以触等五相。托本识相生。所缘既相似。故名为等。唯识为宗。不约本质名为所缘。亦非影像名为行相　时谓刹那。定同一世　依谓依根俱有。无间。如下当辨。不取种子。以各别故。即以四义解颂相应。谓除行相</p>
<p>或虽不同亦兼取彼。瑜伽论等第一卷。说同一所缘不同一行相。以境相似故说名为同。其实各别　此约实义名所缘等　彼约相同名同一所缘　又此约影像说为相分名所缘等。相各别故　彼约本质说为所缘故名为同。亦不违也。下此论文许有二故。如枢要中释此疑难　此中五义各有所简　时简前后　依简别识　行简依同其境各别　缘简别见　事简体多</p>
<p>虽具上义。若事不等不名相应。如五与意唯依．事简　或但四义。唯除行相。以各别故。一一应思非无所以。</p>
<p>上来已解相应门讫。自下解颂唯舍受言。此第四段。即是第七五受分别</p>
<p>论。此识行相至舍受相应</p>
<p>述曰。此有二文。初三复次等释唯舍俱。后简不与余所相应之所以也　初中第一三复次释。后解外难　三复次中。一一有多所以　且初释中复有五义。一极不明了是舍受相。若苦．乐受必明了故。此中忧．喜入苦．乐中。依三受门不言忧．喜　二不能分别违．顺境相取中容境。是舍受相。若是余受取顺．违境故　三由微细。若是余受行相必粗　四由一类。若是余受必是易脱。此行相定。故成一类。五相续而转。若是余受必有间断。此恒相续故唯舍受　若许明了行相可知。便应不能摄益相续　若能分别违．顺境相。非真异熟。真异熟者取境定故　若粗动者。应如余心非异熟主。显行相难知异余识也　若许易脱。即善．恶趣皆悉不能互摄彼种。许是善识能持恶种。与理相违。摄论第三亦有此解　若有间断。便非彼生。亦不受熏。已舍寿故。性非坚故。如余心等　由此五义必具有故。便能受熏持种相续　又解。此识极不明了。简无惠．念。惠．念行相极明了故　不能分别违．顺境相。显唯．舍受非苦．乐俱。及简不与善．染等并　微细之缘。简定及非异熟。非异熟法相粗动故。定深取所缘。此任运细不深取故　一类之义。简胜解数。先不定境今印定时有胜解故　相续而转。显无有欲。今有希望方有欲起。此相续故无有欲也　由此五义。第二正显唯舍所由。所余四缘。因简别境等故唯与舍俱　虽有二解前解为胜。显舍受俱。不应于中简其别境等</p>
<p>论。又此相应至唯是舍受</p>
<p>述曰。此第二复次。显是异熟总业所招故唯舍并</p>
<p>论。苦乐二受至非此相应</p>
<p>述曰。显此不与苦．乐二受相应所由。如八证中最初执受五因之内。任运生解。如五十一．对法第二说　异熟生等。并如前释。由六识中异熟生受。待缘方起。故今简之</p>
<p>论。又由此识至为自内我</p>
<p>述曰。常者。相续义　无转者。一类义　我是一．常。故此似我。显第七识恒缘执我</p>
<p>论。若与苦乐至舍受相应</p>
<p>述曰。显我不缘苦．乐二受。非一类故。故唯舍俱。生善．恶趣余受转故。第三复次也　由前三义故唯舍俱　勘诸经论。唯初复次五义之中第四义解</p>
<p>上来依理解颂文讫。自下依义释外妨难</p>
<p>论。若尔如何至恶业异熟</p>
<p>述曰。萨婆多等为此难也。彼部难云。舍受寂静。善业调顺可能招之。如何逼迫业。亦招寂静果。此依彼宗故以为难</p>
<p>论。既许善业至此亦应然</p>
<p>述曰。即返质答。既许善业能招舍受。此不善业类亦应然。能招舍受</p>
<p>论。舍受不违至善恶俱招</p>
<p>述曰。此显所由．及同法喻。舍受行相不违苦．乐二种品故。此质解也　舍受不违苦。恶业不得招　舍受不违乐。善业应不感　苦．乐自相违。善．恶之业不招于苦．乐　舍受不违二。何妨善．恶并能招。如无记法二业俱感不违二故。不以寂静解舍。亦通恶业感。中容之行名为舍故通不善招　问返诘虽然理犹未晓。如何寂静果。逼迫因所招　答曰无记既寂静。何为恶业果。舍虽寂静。不违二故得为恶果。下同禅定禅之寂静。此无所能为故通恶业感。余七转识设起苦．乐。此识皆俱。以舍不违苦．乐品故　若或苦．乐俱于人．天中应不受苦果。以相违故。三恶趣中应不受乐果。亦相违故　此中苦．乐皆是别报。故舍不违。若随所生受便转变。即易脱故。过失如前</p>
<p>外人复难</p>
<p>论。如何此识至心所相应</p>
<p>述曰。解受俱中。自下第二释不与余心所相应。既知唯舍已便难唯五俱</p>
<p>论。互相违故</p>
<p>述曰。此论主答。别境．善等行相。与识既互相违。故不俱也。此总答之</p>
<p>论。谓欲希望至无所希望</p>
<p>述曰。下别答也。随何世境乐便有欲。任运之识不乐观境。故无有欲</p>
<p>论。胜解印持至无所印持</p>
<p>述曰。胜解印持曾为犹预境今得决定事　此识行相[夢-夕+登]瞢闇昧　境非先不定今可须印之。故无胜解</p>
<p>论。念唯明记至不能明记</p>
<p>述曰。念相明记曾习事转　此识昧而且劣。恒缘任运现在之境　不能明记曾所受境故无有念</p>
<p>论。定能令心至刹那别缘</p>
<p>述曰。定虽影像相分刹那新起。其加行时所观本质前后相续。恒专注缘　此识任运不作加行专注本质。恒缘现在影像所缘。但新新起　且定行相。一．一刹那深取专注趣向所缘。此识浮疏行相不尔。故非定俱　言任运者。是随业转</p>
<p>论。惠唯简择至不能简择</p>
<p>述曰。德等事者。等失．俱非。余文可解　此之别简。行相周通。于佛起别境。于理亦无失</p>
<p>论。故此不与别境相应</p>
<p>述曰。此总结也</p>
<p>已说别境非此识俱　次简善等不俱所以</p>
<p>论。此识唯是至亦不相应</p>
<p>述曰。异熟必非通善．染故。十一．六．二十亦定不相应　等者。等取余善等法。即不定四既通三性亦在其中</p>
<p>然有难曰。善．染非异熟。可说不相应。不定中无记。何非此识并　为答此问故次说云</p>
<p>论。恶作等四至定非异熟</p>
<p>述曰。非异熟者。非真异熟。不遮异熟生亦有恶作等。下不定中自当分别。非一切时常相续故非此相应</p>
<p>上来第七唯舍门讫　下第五段。即是第八何性俱门</p>
<p>论。法有四种至何法摄耶</p>
<p>述曰。此最初问　法有四种。何法所摄　大乘亦有自性善等。如本．释中。此三种性。或各分二。一世俗。二胜义。有为善法名世俗善。招世．出世可爱果故。粗重．生灭．非安隐故。无为善法名胜义善。最极寂静性安隐故　诸极恶法名世俗不善。能招粗显非爱果故。诸有漏法名胜义不善。自性粗重不安隐故　有为无记法名世俗无记。不能招爱．非爱果故。自性粗重滥不善故　虚空．非择灭。名胜义无记。不招二果。无所滥故　或各分三。善有三者　一感爱果善。谓有漏善法　二性巧便善。谓有为善法　三性安隐善。谓无为善法　不善三者　一感非爱果不善。谓极恶法　二性非巧便不善。谓染污法　三性不安隐不善。谓有漏法　无记三者　一相应无记。谓诸无记心．心所法　二不相应无记。谓无记色．不相应行　三真实无记。谓虚空。非择灭　或各分四。善有四者　一自性善。谓信等十一唯善心所　二相应善。谓信等相应心．心所法　三等起善。谓诸善色．不相应行。种子善者准义亦尔　四胜义善。谓善无为　不善四者　一自性不善。谓无惭等十唯不善心所　二相应不善。谓无惭等相应心．心所法　三等起不善。谓不善色。不相应行。种子亦尔　四胜义不善。谓有漏法　无记四者　一能变无记。谓诸无记心．心所法　二所变无记。谓无记色法。种子亦尔　三分位无记。谓无记不相应法　四胜义无记。谓虚空．非择灭　如对法第三末．第四卷初诸门解善等。皆以此义通释于彼。此中一一如理应知</p>
<p>论。此识唯是至异熟性故</p>
<p>述曰。下答有三。初总答。次别答。后释无记名。此总答也。若善．恶性必非异熟</p>
<p>下别答之</p>
<p>论。异熟若是至应不得成</p>
<p>述曰。别有三释。此为一因证唯无记。摄论第三卷未自解。善趣既是善。应不生不善。恒生善故即无流转。由集故生死流。由苦故生死转。恶趣翻亦然。既恒生恶应无还灭。由道故还。由灭故灭</p>
<p>第二因云</p>
<p>论。又此识是至俱作所依</p>
<p>述曰。此识既是果报之主。为善．染法之所依止。既恒是善。应不为恶依。是恶。亦应不为善依。互相违故。何得与二俱作所依</p>
<p>第三因云</p>
<p>论。又此识是至应不受熏</p>
<p>述曰。如前已说唯无记性可受熏习</p>
<p>萨婆多等若复难言无熏习识亦有何过</p>
<p>论。无熏习故至俱不成立</p>
<p>述曰。此论主答。得等如前破　若无熏习者。染净因果俱不成立。既无熏习即无种子。种子若无即是无因。因既无故其果亦无</p>
<p>论。故此唯是无覆无记</p>
<p>述曰。此总结也</p>
<p>自下第三释无记等义</p>
<p>论。覆谓染法障圣道故</p>
<p>述曰。何名无覆。覆谓覆障。体即染法　覆义如何　障圣道故</p>
<p>论。又能蔽心令不净故</p>
<p>述曰。合以二义解其覆字　即覆者。覆蔽也。蔽心令不净故名为覆</p>
<p>论。此识非染故名无覆</p>
<p>述曰。总结释也</p>
<p>论。记谓善恶至可记别故</p>
<p>述曰。何名无记。记谓善．恶。此有二义可名为记。一善有可爱果。不善有不可爱果。可记别故。二善．恶法体胜无记法。可调和故。或[怡-台+龍]戾故。可记别也　世尊记此当得此果。体性如是可记别故。说名为记</p>
<p>论。此非善．恶故名无记</p>
<p>述曰。此结释名　总是第八何性俱门。自下第六段诸心所法例同于心。非是分别识自体门</p>
<p>论。触等亦如是者至必同性故</p>
<p>述曰。此四说中第一。第二。第四说同护法等一师多复次。义不违也　义虽有四。文段有三牒前颂第八句也　初师唯以五心所法。例同心王无记性矣。次无记性后有亦如是故。如文可知</p>
<p>自下即是第二师说</p>
<p>论。又触等五至亦如是言</p>
<p>述曰。此师意说。例于识体五种义同。一异熟。二所缘行相俱不可知。三缘三种境。四五法相应。五无覆无记。前虽已有本识八门。随其所应故但有五。于十义中此别开不可知为一门　然但有四。除自相．一切种．及行相．并舍受俱。因果不断。转舍时位。在例后明。此例以前。如其所应亦如是故　问本识五法俱。触等亦如是。触虽不与触自相应。五法是同随应相例。本识行相即是了别。触随所应应例行相。令心．心所同触前境。是触行相故。余例难亦然　答余门通故可咸相例。行相既言了别。何得触等例同　此不成救。与识相应既言触等。触等亦应与自俱故　此理不然。随所应有触．非触俱。相应有五法。五法相应例得同。了别在识不通余。何得触等例行相。了别行相在于识。亦令触等例皆同。与舍相应不在受。亦应受等例成失。此上二说义虽未周。以理而言亦无妨难</p>
<p>论。有义触等至无简别故</p>
<p>述曰。此难陀论师等多人为此解。初许触等受熏。后被难已转计。方言缘种名一切种　此第三说例上五门．并不可知。即有其六。谓从异熟乃至无记。除识自相．行相．受俱。颂言触等。即是自相。故不须例　此论体例。若正义无违或合为一。若邪宗谬义假作别师。非必异说今此别师</p>
<p>第四师破</p>
<p>论。彼说非理</p>
<p>述曰。第一非也</p>
<p>论。所以者何</p>
<p>述曰。第二彼问有何所以</p>
<p>论。触等依识不自在故</p>
<p>述曰。三论主答。既非心王故不自在。前第二卷于可熏中有自在义　世亲摄论四外别立有自在义方能受熏</p>
<p>论。如贪信等至能持种子</p>
<p>述曰。染中举贪等取嗔等。善中举信等精进等。既如贪等故。不可说触等同识能持种子。此乃不例一切种门　问所熏有心．及心所。心所不自在故不受熏。能熏之中有心所。心所不自在故非能熏　答心所有增减义具可能熏。心所不自在故非所熏摄　问何故受熏则遮心所。及其能熏心所亦得　答为因据有力。心所亦能熏。受熏须报主心所非所熏　问心所为因能熏言有力。心所为果有力言所熏　答心所能熏无过失。心所亦能熏。心所受熏过失多。心所非所熏　问何故能熏即言无失。为所熏者过失便多　答为因之日有力而是能熏。为果之时无力乃非所熏　问何者名过失　答顿生六果失　问何故心所受熏。后时顿生六果。心所能熏。后果不顿生六。　答心所受熏。即能熏心．心所。一念便熏成六种。后生现时顿生六果。心所能熏。相分．见分。但随己数而熏。非一一法皆有六种。即所熏无顿生六果。唯熏心王一体法故。若六法受熏。便有三十六种见．相分种。各自生己现行本识等。即有顿生六果之过　问如缘本识增上缘中熏成种时。同时心所亦熏成本识种。缘彼心所亦尔。何故心所能熏。所熏无顿生果之妨　答即能熏心王。缘本识及五数熏成种子。此种后时。生本识及五数现行。能熏心所不熏彼本识。及五数种。此相分熏种。但生自相分现行。非亲生彼本识等故。故无此妨　问心所能熏。何不同彼心王能熏。俱生于彼本质之法。心所能熏。即生自相分现行。不生本质耶　答若能熏之心是一。缘本识及五数。所熏有六故即熏六个。能熏之心后种生现行。顿生六果妨。不可论其本质生与不生。所熏六种乍可论其本质．影像。其所熏不然　此亦不然。受熏例应尔。心所生影像。心王生本质。由是义故。如实义者。如缘本识熏种之时。能熏心聚。共熏成一本识之种。此增上缘。本有种子为因缘故。无顿生六果之妨。多种生一芽。因缘便无此事。增上缘等理亦无失　又设能熏各各熏一本识种子。虽为六种。六种共生一果亦无妨难。能持之识体是一故　论所言如贪．信等不能受熏。此对难陀亦熏心所。非对经部。经部说心所亦非所熏故。如摄论云是能依故。不自在故。若对彼宗有立已成之过。由大乘异师。亦有说心所是所熏故。今以为喻　量云。第八五数。应非所熏。是能依故。不自在故。如贪．信等　若尔七识应是所熏。既是自在．及所依故　此亦不然。因明者说但遮能依心所体是所熏。不表七识心王是所熏法。触等五法既非所熏。如何同识能持种子　又以不能持诸种子。为第二宗于理无失。文有宗二因．喻唯一</p>
<p>四第三师言。受熏何失　五论主牒破</p>
<p>论。又若触等至有六种体</p>
<p>述曰。即一有情能熏所熏。随是何法有六个种。以六法体为所熏故。一．一所熏有一种故</p>
<p>六外人复言。六种何失</p>
<p>论。若尔果起从何种生</p>
<p>述曰。此即第七论主复征。若尔果生从何种起</p>
<p>八外人复云。皆从彼起　九论主复云</p>
<p>论。理不应言至生一芽故</p>
<p>述曰。成业论中广破此义。量云。别能持中六种种子。应不共生一果。因缘性故。如六能熏。能熏虽有六现。不是因缘共生一果种　若尔杂集第八卷如何通。彼许多因生一果故。如五无间业受一期报故　成业论中自解此妨。可许多缘生一果体。不许多因能生一果。因缘辨体无此事故。前立量中。已有因缘因果言故</p>
<p>十外人转言。熏种虽多。生果之时但从一种　此下十一论主复非</p>
<p>论。若说果生至便为无用</p>
<p>述曰。初二句牒。下二句难。此就见分能熏为论　问既尔护法等如何释此文。新旧之种若随用一。旧新种中一无用故。又能熏有六熏成六种共生一果。为难亦尔。此乃自违。不劳他语　答曰。新旧因缘。能熏有六熏成六种势力齐等。俱逢缘合可许此类共生一果。如一麦中有多极微。可许同生一芽等果。非许一一微各各生果故　若尔成业难多种生一芽何为会释　彼破经部色．心二法各各有种共生一果。如二麦等共生一芽。非此所许。今五数中各有种子共生一果。故是所非。若一识中同类种子共生无妨　故此文言。若一种生余无用等。不尔此言深为自害。若能持是一。多同类种许共生一果。若能持是别。虽同类种。不许同生果</p>
<p>十二外人云。次第生果　十三论主复难</p>
<p>论。亦不可说至势力等故</p>
<p>述曰。同熏之种。一生果时余亦应生。熏习同时势力等故。如生果种故不可说心种先生。余触等种次第生果。此中比量易而可知</p>
<p>十四外人复云。六果顿起</p>
<p>十五论主复难</p>
<p>论。又不可说六果顿生</p>
<p>述曰。此即总非</p>
<p>有何过失</p>
<p>论。勿一有情至俱时生故</p>
<p>述曰。若六果生便有此失　彼若救言如摩醯首罗面有三目。复有龙王有八万眼。有六种体。于理何违　难此不尔。不可说心中之种生此眼。心所中种能生彼眼。即应一念有六本识。又无多眼者。彼如何通。故唯心王持种于理为善　又如人二眼。识但是一。多眼龙王何必识多　又若许尔即一有情有六本识。便为六身非为一体</p>
<p>次第十六彼复转救</p>
<p>论。谁言触等至持诸种子</p>
<p>述曰。外人转计。此即不例同于本识持种受熏名一切种</p>
<p>故第十七论主复问</p>
<p>论。不尔如何至名一切种</p>
<p>述曰。问触所由</p>
<p>次第十八外人复云</p>
<p>论。谓触等五至名一切种</p>
<p>述曰。此解似种。　本识变种能生果故名为真种。触等与识同一所缘。故彼亦能变为种子。不能生果名为似种</p>
<p>十九问彼何故须然　二十彼答</p>
<p>论。触等与识所缘等故</p>
<p>述曰。此显三因触等似种。若不缘种。心．心所法所缘。便有不同之失</p>
<p>论。无色触等有所缘故</p>
<p>述曰。生无色界既不缘色。不缘种者。此何所缘</p>
<p>论。亲所缘缘定应有故</p>
<p>述曰。若但缘本识相分之种。自不须变。即无亲所缘缘。自无相分故。便非唯识。心外取故。若托彼变但是疏缘。不于触等之上现影像故</p>
<p>论。此似种相至生现识等</p>
<p>述曰。无实用故。不能生现识根境等　等者等取诸根．境等</p>
<p>此如何等</p>
<p>论。如触等上至非识所依</p>
<p>述曰。心所所变似眼根等。不能为依亲生五识。亲生五识者。心王所变故。色等亦尔。亦非实碍。此六眼根等。同时同处不相障碍</p>
<p>论。亦如似火无能烧用</p>
<p>述曰。此显同喻。镜中之火名为似火。无烧用故</p>
<p>此上并是第三师救　次二十一论主难云</p>
<p>论。彼救非理至而相例故</p>
<p>述曰。谓若是触等缘似种相名一切种。即是第四缘境之门。在第三门一切种后执受处中方应相例。如何于前一切种中乃例缘境</p>
<p>论。由此前说至有重言失</p>
<p>述曰。此显正义。由此理故。前句所说一切种言。定目本识有彼受熏能持种义。不目缘种．似种等义。故不可以触等五数缘种为例　若不是说受熏持种名一切种尔者。本颂乃有重言之失。上解一切种已言缘种。下解执受中复言缘种故　若彼救言缘种子者名一切种。执受处中说有根身。无重过者。理亦不然。世亲摄论第一引阿毗达磨经言。执受有二。一五色根。及根依处。二相名分别习气　种子可执。复是所缘。与身别明此有何位。故所说非也</p>
<p>二十二第三师问。若不如我所说义者。亦如是言应有简别。以不许例持诸种故　次二十三论主复答</p>
<p>论。又彼所说至定不成证</p>
<p>述曰。此总非也</p>
<p>论。勿触等五亦能了别</p>
<p>述曰。此下正难　了别。唯是识行相故</p>
<p>论。触等亦与触等相应</p>
<p>述曰。上勿字流至此。勿触等五与触等相应。以说本识触等相应故。不尔如何触等相例</p>
<p>论。由此故知至非谓一切</p>
<p>述曰。由此理故。故知颂中亦如是言。随所应说。若前若后。性相求故应可例有。随理无违即便相例。非谓一切皆令例之。此例几门。即有六门。前第二师例同五门。今加断舍随所应故。余不例者准义可知。以随文便中间相例。故亦可许例于舍位。欲显初后皆有例法。及非例法。故中间说触等相例。若最后句方说例者。恐谓一切皆合例故　上来虽有多文。非是正明本识。例彼触等义门分别　下第七段。即是第九解本识因果法．喻门。是本颂中第九句恒转如暴流也　于中有二。初问。后答。将欲解文寄问征起</p>
<p>论。阿赖耶识为断为常</p>
<p>述曰。此为问也。前解自相唯阿赖耶。今分别中依自相说</p>
<p>论。非断非常以恒转故</p>
<p>述曰。此第二正答所问　于中有三。初解本颂。次破外执。后劝归信　初中有三。初解法。次解喻。后总结　解法中有二。先举所明因果之法。后广解释。此即初也　举颂二字正答前问。经部师等持种色．心。无色无心有时断灭　僧佉自性。虽为法种仍体是常　为简彼宗言非常断</p>
<p>恒义如何</p>
<p>论。恒谓此识至常无间断</p>
<p>述曰。下广解也。先解恒义　一类者。常无记义　相续者。未曾断义</p>
<p>何义要须中无间断</p>
<p>论。是界趣生施设本故</p>
<p>述曰。此意即是依此识故。施设三界．五趣．四生。是引果故。识是界．趣．生之本也。下自当知　言施设者。安立异名。识若断灭非界．趣．生。故此恒言正遮于断。即重显上一类义也。若善．染等。体非一类。趣生应杂许杂起故。由此识是一类无记。不可杂起</p>
<p>论。性坚持种令不失故</p>
<p>述曰。此言显上相续之义。此义可知　言性坚者。四义受熏即初坚义。乃至金刚此不断故。故能受熏。若不坚者。如六。七识应不受熏　复言持种令不失者。简经部等色．心受熏而能持种。于无色界入无心时此种便失　此识不尔。种不失故。故不可断。此解恒义</p>
<p>论。转谓此识至前后变异</p>
<p>述曰。此遮常．一此简自性．及我。为常。为一。以诸有情起分别心计为我故　言有生灭等。简彼一．常故</p>
<p>论。因灭果生非常一故</p>
<p>述曰。因果性故。简一。非我也　有生灭故。简常。非自性也</p>
<p>常．一之法无因果故</p>
<p>何不是常。常有何过</p>
<p>论。可为转识熏成种故</p>
<p>述曰。显可熏义。不能受熏是为过也。不为转识熏成种过。常阿赖耶应不受熏。以是常故。如虚空等。若不受熏。即无生死．涅槃差别</p>
<p>此上解转。总释颂中恒转二字。四义受熏即皆具足。一无记。二坚。三可熏非常一是。四相应可为识熏是　下释如暴流三字。有三义喻</p>
<p>论。恒言遮断至因果法尔</p>
<p>述曰。下解譬喻　于中有二。先举法生灭喻。后广解之。此即初也。一切因果皆非断．常故言法尔</p>
<p>论。如暴流水至令不出离</p>
<p>述曰。暴谓卒暴。即泛暴水。前能引后名曰非常。后水续前称为非断。生人天喻飘。居恶趣如溺。本识能持业烦恼等漂溺有情。以水为喻</p>
<p>论。又如暴流至而恒相续</p>
<p>述曰。又识持种三界生故。一浪因至一浪生。多浪因至多浪起。故名暴流。以水为喻。如下文说</p>
<p>论。又如暴流至恒相随转</p>
<p>述曰。此第三喻。漂水下鱼．水上之草。喻内习气．外触受等内外法也</p>
<p>论。如是法喻至非断常义</p>
<p>述曰。此合法．喻释其大意</p>
<p>论。谓此识性至恒转如流</p>
<p>述曰。果生故非断者。后法续故　因灭故非常者。不恒住故。此解法义令同于喻。余文可解</p>
<p>上来大乘自述己义成立因果　自下第二破斥诸部</p>
<p>论。过去未来至缘起正理</p>
<p>述曰。此下有三　初牒说一切有部．正量等难破彼宗执　二破上座部师。三破经部　初文有十此即初也。有部．正量等彼皆过．未有体性故　此意难言。若如我等过．未有体。未来续故不断。往过去故不常。汝过去无可许非常。未来既无后法应断。现不住故。当无体故。如是岂成缘起正理</p>
<p>论。过去未来至缘起正理</p>
<p>述曰。此即第二论主反质。过去．未来汝执实有可许非断。未来续故与我不同。如何过去说恒有故不是常义。前言我宗断不成缘起理。今汝既是常。常岂缘生理</p>
<p>论。岂斥他过己义便成</p>
<p>述曰。第三外人反云。论主遭难不能出理而行返质。岂斥他过己义便成</p>
<p>下第四答</p>
<p>论。若不摧邪难以显正</p>
<p>述曰。此论主答。黑山既倾白日斯现。故须破也</p>
<p>次出正理</p>
<p>论。前因灭位至低昂时等</p>
<p>述曰。我宗因果。前因灭位后果即生。中间无隔因果不断。如秤两头低昂时等。由彼低时此昂时故</p>
<p>论。如是因果至方成非断</p>
<p>述曰。前生．后灭相续如流。岂假去．来是有。方成因果不断。不籍去．来因果足不断故。谓但一种在现在时流入过去。此之种子后念即起。刹那刹那恒时现在。而是无常因果不断</p>
<p>下第五难</p>
<p>论。因现有位至谁离断常</p>
<p>述曰。外难云。如一种子因于现在有作用时后果未生。果法未来既体是无。不可定其所生之果</p>
<p>此说因者是谁之因。无果可属因定能生彼故。问果亦尔。现为因即无果。现为果即无因。因果既无断．常谁离。初但难断。今亦难常</p>
<p>论。若有因时至岂离断常</p>
<p>述曰。论主反质。即第六也。此为彼部未来有故。其果之体未来已有。现在为因之时果已先有。果已先有何待于因。若果本无可待因有。果先已有何待于因　量云未来果法应不待因。体已有故。如已生果　因义本欲生果。果有不待于因。因义不成。有果义亦应无　量云。所言果法。应非是果。以先有体故。由如于因　汝所言因。应不是因。先有体故。犹如于果　无因．无果岂离断．常　言我不离。汝岂离耶　初随返质唯难于常。今随双难亦破于断</p>
<p>论。因果义成至非预我宗</p>
<p>述曰。此即第七外人解质。未来因果虽先有体。名因果时。要依作用不依于体。未有作用名未来。正有作用名现在。作用已息名过去。现有因用果用未生。因义既成果义便立。故所诘难非预我宗　预者。关也</p>
<p>论。体既本有至亦本有故</p>
<p>述曰。此第八论主难。体既本有用亦应然。以体．用无别故　量云。所计作用。未来应有。不离体故。犹如于体　所计体法。应未来无。即是用故。亦如作用　汝去来法。应是无为许有法体无作用故。如无为法　又相未相法。应是无为。许有法体非相迁故。如无为法　设彼救前难言未来用．体虽皆具有。缘不合故。用不起者　应难彼云。既言诸法本来皆有。所待之缘亦应本有。缘既许本有。未来应起用　量云。未来一切法。用应常起。因缘具故。如现在法。若言缘等或未来无。即非未来有一切法。又说未来有生相用。过去说有与果用者。过．未有用应名现在　彼救不然。今言用者。谓取．与用　难云。等无间缘过去取果婆沙正说。即应过去有半作用。有取果用故。又言未来世有三法作用。光明．生相．及苦法忍。婆沙正文。应名现在　彼与果用灭复灭失。取果之用生复生过。若言与果但是功能非谓作用。即阿罗汉末后之心。应不名现在。无取果用故。又若此心。初无作用应名已灭。如何后时更复言灭。又彼功能。改名作用。而复何异　若言非是无学末心不能取果。彼后念缘阙故。果不生者。此亦非理违汝宗故。汝说后心非无间缘故。广如婆沙第十文说。终心后果既定不生。如何定知现在之法有能生用　若言后果若缘不阙。定从此生者。因既缘不阙故有作用。何不能生果。若因不能生果。即是无用故</p>
<p>论。由斯汝义至缘起正理</p>
<p>述曰。第九曲结申正义也</p>
<p>论。谓此正理至皆假施设</p>
<p>述曰。自下申其正义。今明诸法自相离言。离言所以如前已说。所有因果。及余法言皆假施设　此是立宗</p>
<p>论。观现在法至对说现因</p>
<p>述曰。谓大乘中唯有现法。观此现法有能引生当果之用　当果虽无。而现在法上有引彼用。用者功能。行者寻见现法之上有此功用。观此法果。遂心变作未来之相。此似未来实是现在。即假说此所变未来名为当果。对此假当有之果。而说现在法为因　此未来果。即观现法功能而假变也</p>
<p>论。观现在法至对说现果</p>
<p>述曰。其因亦尔。观此现法有酬前之相。即熟变相等。观此所从生处。而心变为过去。实非过去而是现在。假说所变为现法因。对此假曾有过去因。而说现在为果</p>
<p>论。假谓现识似彼相现</p>
<p>述曰。何者为假。识缘于此现法。之时。寻所从生说之为因。说现为果。寻现世法。及所生法。变似未来之相。现名为因。未来为果。故言假也。而实所观之法。非因。非不因。非果。非不果。且如于因。性离言故非定是因。有功能故非定不因。果亦如是</p>
<p>论。如是因果至应顺修学</p>
<p>述曰。此结劝学。即第十文。有因故非常。有果故非断。故离二边契会中道。劝诸智者应顺修学。此答于前生灭分位法也　中道者。无漏真智之异名也。以理合智故名契道。如下自解　此性离言。假说曾．当名为因果。非谓实有。此即无有二边之过。除遍计所执。说依他性有故。言非因．非不因等　因此总叙大乘真义。法唯现在。识变有三世　诸义不同如瑜伽论五十一卷．六十九卷．显扬第十．对法第三．中边第一。皆说三世依种子立。约曾．当义说其世也　六十六卷．对法第四．及第十三．萨遮尼乾子经。皆说有六通三乘差别。宿命智缘过去。生死智缘未来。他心．漏尽缘现在。三世等虽非种子亦有三世　今于此中。复约识变曾．当因果以说去．来　诸经论说虽多不同。总束而言莫过三种　一道理三世。即依种子曾．当义。说有去．来世。当有名未来。曾有名过去。现有名现在。于现法上义说三故　二依神通。其智生时法尔皆有如此功力。由异生．圣者功能各殊。既非妄心所见皆实。但由智力。非是妄识之所变也。前第二说。由澄净故亦现彼影。由多修习此去．来法。法尔能现随其势分多少时节。理实能缘。及所缘法唯在现在　三依唯识。此义虽通。然前二外别有异体。多分分别妄心所变。似去．来相。实唯现在　此中论文。法体离言但唯有识　或复更释。虽有唯识．道理二种无别神通。恐滥妄缘故分三种</p>
<p>约此三义解诸违文。皆并摄入此所会义。余不过此。设立四减三皆为妄说。今犹未尽。此中所明粗陈梗概。如别抄中广引诚说</p>
<p>论。有余部说至恒相续义</p>
<p>述曰。自下第二。其上座部于此起救　于中有三。一总立宗。二出所以。三结救意。此即初也。此中亦同胜军论师种子等法前果后因俱时而生。彼谓因果恐有断过。被他如先有因时无果等难已。复以大乘。假说现在之三相用不同时起。前法至生后法未起。至住之时后法未生。至异之时后果方生。恐因果断故。此之义意同此中破　又有二趣并生过故。前人等趣至异之时。后天等趣已至生故　彼言以是次生时胜。前法变异无多力能。但名一趣。随所当生彼得趣名。非于前趣故无此过者。不然。阿赖耶识分二趣故。及违此文。胜军论师虽有此义云立亦得。然自不遵。亦无章疏现行于世</p>
<p>论。谓现在法至生灭二时</p>
<p>述曰。下出法体有三。一直显。上座等云。色法迟钝有三相用时经一世。谓生．住．灭。更无异时。心法迅速但有二时。谓生．及灭。此二相即法辨。离法无别体。然俱现在。彼无过．未故　此中且举心．心所法为论。故言极迅速者犹有二时</p>
<p>论。生时酬因至而体是一</p>
<p>述曰。下显因果不断之义。二于一法辨　法生时酬因。即后法为果。在现在法灭时引果。即前法为因。在现在。此是二法为二时　今此所论。即一法体生时为果。灭时为因。为果之时与前法俱。为因之时与后法并。此是一法。然现在二时。前后位别故。此之二时俱现在有。时虽有二前后位别。而体是一。无别法体。即于一法而辨二时。为因为果</p>
<p>论。前因正灭至而俱是有</p>
<p>述曰。三于二法辨。前因正灭后果正生。此二法辨相接不断。因灭果生二俱现在故　体相虽殊。因．果二法故　而俱是有。并现在世同时有故</p>
<p>论。如是因果至舍此信余</p>
<p>述曰。此总结也虽无去．来足为因果。非同余部萨婆多等立有过．未。虚妄计度法增常过。不同大乘是假施设法减断过。既离断常过。又无前诸难。谓难有部。果既本有何待前因。难大乘云。因是谁因。果谁果等。既无诸失。谁有智者舍此胜义。而信于余不了义耶</p>
<p>论。彼有虚言至而有二时</p>
<p>述曰。下破有七。今总非云彼虚言等　何容一念而有二时。此第一难。念者刹那之异名。时者生灭之两位。刹那迅速即有前后。极微至小应有二分</p>
<p>论。生灭相违宁同现在</p>
<p>述曰。此第二难。义意可知</p>
<p>已下征灭</p>
<p>论。灭若现在生应未来</p>
<p>述曰。此难令同萨婆多等。以灭现在。生未来故。生灭二法定不俱时。相违法故。如明闇等</p>
<p>论。有故名生至宁非过去</p>
<p>述曰。此令同大乘。灭是过去故</p>
<p>彼若救言。谁言于灭灭即是无。同萨婆多灭体是有。今难之云</p>
<p>论。灭若非无生应非有</p>
<p>述曰。以生违灭。灭即非无。以灭违生。生应非有。生既不成无。灭体如何有。灭若现在非无。生应现在非有</p>
<p>论。生既现有灭应现无</p>
<p>述曰。生既现在有。灭无应过去。令同大乘。生．灭二法定不俱世。相违法故。如解惑等</p>
<p>论。又二相违至见有是事</p>
<p>述曰。此立比量。又生与灭二法相违。如何同体。如苦．乐等不同一体　故。量云。生．灭二法。体应非一。以相违故。如苦．乐等　彼宗现在一法之上辨生．灭故</p>
<p>论。生灭若一至宁体同说</p>
<p>述曰。生灭若一。法生之时应即灭故。故无二时。生．灭若是异不应说体同。二若即者。此法灭时此法应生。即是生故。如生。二若异者。生体非灭体。以是异故。如苦．乐等</p>
<p>论。故生灭时至理必不成</p>
<p>述曰。生灭二时。俱在现在一世而有。虽复相违而体同者。理必不成。此总结破上座等讫。大乘生．灭。非定一法有．无异故。非定异法即生法灭。非别法灭故无有过</p>
<p>论。经部师等至能持种故</p>
<p>述曰。破诸部计。自下第三经部师等。既见上座被征便曰。虽无去．来不同一切有。生．灭异世不同上座师。而色．心中诸功能用即名种子。前生后灭如大乘等。为因果性相续不断甚为胜义　今破之言。理亦不成。彼不许有阿赖耶故。经部师等。等自类中。非唯一故。破之量云。经部所说持种色．心。不能持种。非第八故。如声．电等　过．未无体．及无本识。于无色界色久时断。入无心时心久时灭。何法持种得为因果。因果既断名为不然。彼不许有第八识故</p>
<p>论。由此应信至缘起正理</p>
<p>述曰。第三总结。有为诸法从缘而生名为缘起。劝彼应信大乘正理</p>
<p>论。此识无始至当究竟舍</p>
<p>述曰。此第八段。于中有二。初问。次答。此即问也。即解颂中第十句。第十门也　答中有二。初略举颂答。后广解之</p>
<p>论。阿罗汉位方究竟舍</p>
<p>述曰。此正举颂总答问也</p>
<p>论。谓诸圣者至名阿罗汉</p>
<p>述曰。下广答也　于中复二。初略释。后广释。此即初也　谓诸圣者。即通三乘　断烦恼障究竟尽者。彼位若是永害随眠。皆在金刚心时断已皆成阿罗汉果。三乘并然　若伏断永不起此言断者。即通八地已去。下有三师。此既总文亦为三释　若据正义。唯初二释顺此论文。此据位全。除二乘金刚心。少故不说。八地菩萨随应二释　此中唯依断烦恼障尽名阿罗汉。非据所知障。害烦恼贼故。非是缚故。又依除分段生以名无生。非所知障故</p>
<p>其相如何</p>
<p>论。尔时此识至说之为舍</p>
<p>述曰。由于彼位此识之中烦恼粗重永远离故说之为舍。非体亦无。此粗重言显烦恼种。对法论等。说种子粗重故。虽烦恼现行亦名粗重。无堪任性亦名粗重。然今但取种子非余。由种断时现行执藏。发润之惑皆不起故。说名为舍。此执藏名唯约缚说。法执非缚故不说断。又毕竟无现行粗重。亦说为舍。通八地故。若说习气四位不成</p>
<p>问阿罗汉名通在几乘。几位中有</p>
<p>论。此中所说至无学果位</p>
<p>述曰。下正广解。于中有二。初广阿罗汉。后广舍位　初有三师。第一师中有五。一释颂文。二问。三答。四征。五释　阿罗汉者。此正云应。应者契当之义。应断烦恼。应受供故。应不复受分段生故。若但言应即通三义。故言如来应不言应供。若著供字。唯得一义。便失二义。显阿罗汉通摄三乘唯无学位。余位未满。非可应故</p>
<p>问何故有学非阿罗汉。三无学得阿罗汉名</p>
<p>论。皆已永害至分段生故</p>
<p>述曰。阿罗汉言应。即杀贼。应供。无生三义故也　何故不言离所知障　所知障体不障解脱。无能发业润生用故　何故不言离变易死　二乘无学有变易生。此非由烦恼所招起故。已离系缚得解脱故无分段死　有学亦是殊胜福田。如见道出等供养获现福。何故不得名应供耶　非一切时堪受供故。望自乘无学。非是圆满故</p>
<p>论。云何知然</p>
<p>述曰。第二外人问曰。何知此识三乘皆舍。阿罗汉号通在三乘。故论总问云何知然</p>
<p>论。决择分说至阿赖耶故</p>
<p>述曰。第三此答初问也。舍通三乘。决择分中第一卷说四句分别　谓有成就转识非阿赖耶识。谓三乘无学．不退菩萨不入无心位　有成就阿赖耶非转识。谓七地以前。二乘有学。一切异生入无心位　有俱成就。谓此第二句不入无心位　有俱不成。谓第一句入无心位。然今但引初句三人</p>
<p>论。集论复说至及如来故</p>
<p>述曰。又如杂集论第十四卷．集论第七说　若诸菩萨得菩提时。顿断烦恼．及所知障。成阿罗汉．及如来故　佛既得名阿罗汉者。二乘无学不说自成。答第二问阿罗汉名。通三乘有。佛亦由断所知障故。亦名如来。二乘不然。不可为难如阿罗汉号。便令通二乘。十地菩萨不能少断俱生烦恼。金刚定时方顿断尽。一者故留。二不障地　其所知障分分除之。故烦恼障即言顿断。所知障不然。此师意说。不退菩萨虽不起现我爱执藏暂时伏离。种犹有故未名为舍。三乘无学我爱种尽乃名为舍</p>
<p>外人复问</p>
<p>论。若尔菩萨至阿赖耶识</p>
<p>述曰。第四征也。由前立宗烦恼种尽方名为舍。菩萨烦恼种子未除。如何名舍。违圣教故。为此难也。前引决择分四句之中初句有四人。三乘无学．及不退地以去菩萨。此先不论故今为难　不退有二种。一已得不退。二未得不退。前初地得。后八地得。故言不退　初地已去证不退。八地以去行不退。初地已去尚有相续趣求所得。未能念念转转增进。初说回心名不退者。即地前位皆名不退。不退起烦恼故。而义有别亦不相违。由是不退总有四种。一信不退。即十信第六心。二证不退。入地已往。三行不退。八地以上。四烦恼不退。谓无漏道所断烦恼。一切圣者　今说回心名不退者。即第四不退。以得证净故亦名信不退。然未至彼位　若十住第七心等亦名住不退。即应有五。论直往者唯四不退</p>
<p>论。彼说二乘至阿赖耶识</p>
<p>述曰。第五释也。彼说四人。三人据决定。菩萨即回心已。必定不退起诸烦恼。从初发心二万劫。乃至成佛已来。皆名不退。又趣菩提转名菩萨。非直往者是第四人。烦恼种子未永害。故　若现行一分无故名舍。分别一分无应亦名舍。又见道以去第七．不起执藏之时。应亦名舍　以全未舍故　若不尔直往八地已去简非不退。以不能舍阿赖耶故　若尔入地诸菩萨等应亦名退。以全未舍阿赖耶故</p>
<p>问既尔此文。何故不说不退菩萨</p>
<p>论。即摄在此至不违此义</p>
<p>述曰。彼摄在此阿罗汉中。从本说故。故彼决择之文。不违此中说义。三乘有学金刚心位。虽断烦恼我执种无。以时少故。彼论不说。此亦不论。二乘有学回心向大。不名不退。起烦恼故</p>
<p>下第二说</p>
<p>论。又不动地至永不行故</p>
<p>述曰。此即护法菩萨亦假为二义。于理无违。即同前师也。下文有二。初述不退菩萨体。后显名舍</p>
<p>此义意言。三乘无学。直往菩萨八地已去。亦舍此识。名不退者。行亦不退。于未得法亦复不退。四理证知。一者一切烦恼永不行故。八地以去无漏相续无现执藏。故可说舍</p>
<p>论。法駃流中任运转故</p>
<p>述曰。此第二理。十地论第十卷说。第八地已上菩萨。于无相海任运而转。诸佛劝等。乃至广说。刹那刹那真．俗双运。以无功用故任运转</p>
<p>论。能诸行中起诸行故</p>
<p>述曰。此第三理。十地论说。初地至六地名为少行。第七地名大行八地已去名为广行　前六地一行中修一切行。是故名少。第七地虽亦然。以能即空方便智。发起有中殊胜行。胜前六地故立大名。前五地中。虽合此难合真俗双行。然极用功方始能起。此第七地虽未任运。少用功力即能现前。故与前异立其大名。八地以去。一切行中修一切行。故名为广　然旧地持云。胜解行已去名少。初地至六地名大。七地已去名广。以见道前一行中修一行故名少。次六地中于一行中修一切行故名为大。七地已去真俗双行名为广。所望不同不相违也　今菩萨地瑜伽四十八卷说。初劫名波罗蜜多。第二劫名近波罗蜜多。第三劫名大波罗蜜多　此约波罗蜜多别。亦不相违　然初地已前于六波罗蜜。一行中修一行。初地已去。于六波罗蜜。一行中修一切行。八地以去。一切行中修一切行。七地已前。唯于六度唯有修一。以一切行而庄严之。八地已去。于万行中具修万行。然所修愿．力．智度。渐次胜前别立其名。非唯修此。今第三证与彼文同</p>
<p>论。刹那刹那转增进故</p>
<p>述曰。此第四理。谓八地后无漏相续无有漏间。又彼亦无未得之退。故能念念增进诸行。勘十地．地持．及菩萨地等。彼谓从此八地已去。于初刹那能得过前二阿僧祇所行功德智惠一倍。第二刹那更倍前念。如是展转胜进倍前</p>
<p>论。此位方名不退菩萨</p>
<p>述曰。此四因中。初因简解行地已前。十地菩萨能伏烦恼毕竟不行。非第七识。今通七识　第二因简前六地　第三因简第七地　第四因简一切地。由四因故。直往菩萨八地已去方名不退。舍赖耶名</p>
<p>论。然此菩萨至为自内我</p>
<p>述曰。上解不退。下解舍名也。第七识等烦恼我执现行无故</p>
<p>论。由斯永舍至名阿罗汉</p>
<p>述曰。此师意说。无现执藏瑜伽说此即名为舍。以阿赖耶是藏义故。此亦说彼名阿罗汉。三义具故。如前应知　问若现不执即名为舍。七地以前亦有不执。入无漏心等。应皆名舍　答此不然。非竟毕故。毕竟不行方名为舍故　问若尔二乘金刚心。应名舍此识　答实亦应名舍。以时促故。彼瑜伽等略而不论。亦不违理。初师名舍断种名舍．此第二说。若断．若伏毕竟不行。说之为舍。故七地前不得舍名</p>
<p>下第三解</p>
<p>论。有义初地至所显理故</p>
<p>述曰。下文有六。一正释。二破。三救。四征。五会。六难申正义。　初中有二。初出不退体。后辨舍。由五因故证入地菩萨亦舍此识名。此第一因。即难陀论师等作如是解。文中易解。无劳解释</p>
<p>论。已得二种殊胜智故</p>
<p>述曰。此第二因。二智即是正体．后得</p>
<p>论。已断分别二重障故</p>
<p>述曰。此第三因。二障名重以猛利故</p>
<p>论。能一行中起诸行故</p>
<p>述曰。此第四因。即唯约六波罗蜜论。不尔即与一切行中。修一切行无有差别。以一一行中。皆能修集一切行故</p>
<p>论。虽为利益至不退菩萨</p>
<p>述曰。即第五因。名为不退。此如摄论十地菩萨观为利益。不动染心而方起惑。非不知而起。即瑜伽论七十七．八云要知方起。非不知而起</p>
<p>论。然此菩萨至名阿罗汉</p>
<p>述曰。上释不退。下辨舍。舍中有二。初理辨舍。后引证。此初也。烦恼分别少分舍故。舍执藏名。其文易解</p>
<p>论。故集论中至名阿罗汉</p>
<p>述曰。下引证也。集论第七．杂集十四。亦有此文。十地菩萨。虽未永断一切烦恼等。虽有不为失。无漏智力如咒．药故。如阿罗汉已断烦恼无过失故。此中亦名为阿罗汉。故摄此菩萨在阿罗汉中</p>
<p>论。彼说非理至阿赖耶名</p>
<p>述曰。第二破也。六识我见四地不行。七地以前第七我见犹现行故。为此难也。前第二师作如此难</p>
<p>论。若彼分别至诸论所说</p>
<p>述曰。若彼已下乃至为舍。第三牒前师救意　则预流下乃至所说。正是第四征难辞。此下难中。以预流果例同彼菩萨。应舍赖耶名。然圣教不说。若谓菩萨双断二障。法我亦除非预流者。此唯人见名为执藏非于法执。若不尔者。其阿罗汉应名不舍阿赖耶识。以有俱生法我见故。故知但以人执为藏不以法执</p>
<p>第五段。第三师会云</p>
<p>论。地上菩萨至例此菩萨</p>
<p>述曰。十地菩萨所起烦恼不为过失。非预流等。以预流等所起烦恼。皆不正知为过失故。如瑜伽论七十七八说菩萨起烦恼有三。一名无染污相。谓正知故起等</p>
<p>论。彼六识中至预流等同</p>
<p>述曰。下第六段。论主难云。彼入地菩萨前六识中所起烦恼。虽由正知不为过失。间断起故。相貌粗故。可由正知而方故起。其第七识一类无断。任运现行非相粗显。于有学位除无漏心灭尽定外有漏心时。执藏此识。宁不与彼预流等同。有时执故。预流等唯入人空观无漏心时此识不行。有漏心时即便现起。与此菩萨同不名舍。何故菩萨即名为舍</p>
<p>论。由此故知彼说非理</p>
<p>述曰。此结非也。第八地去诸菩萨等。无漏相续。一切烦恼皆不现行。虽有种子现行皆尽。可得名舍。非七地前烦恼不起。如何说舍。彼决择分七十七八．及菩萨地四十八。说八地已去一切菩萨。一切烦恼不现行故。故此释非。前二师是也</p>
<p>论。然阿罗汉至为自内我</p>
<p>述曰。下结正义。且如初释。直往菩萨八地已去。非是此中阿罗汉摄。有种染故。三乘无学方名为舍</p>
<p>第二师释。直往菩萨八地已去。是此中摄。故总说言阿罗汉舍。断种永伏现行烦恼。皆已尽故并名为舍</p>
<p>论。由斯永失至第八识体</p>
<p>述曰。不复执藏说名为舍。非是第八识体全无名舍识也</p>
<p>全无第八于理何违</p>
<p>论。勿阿罗汉至无余涅槃</p>
<p>述曰。无第八体。即阿罗汉无识持种。于金刚心正断此时。即便应入无余涅槃。以有漏果尽无识持种故。勿阿罗汉得有此事。故不得舍第八识体。此中说舍唯约执藏。以过重故。不约能所藏以为舍也</p>
<p>论。然第八识至立种种名</p>
<p>述曰。上来已广阿罗汉讫。下正解舍　于中有二。初列异名。后颂以下方正明舍。一切有情皆有此体。故随别义立种种名。名非一故。于有情中。有成就此名。不成就此名。如下分别</p>
<p>论。谓或名心至所积集故</p>
<p>述曰。梵云质多。此名心也。摄论第一云由种种法积集种子等。即积集义是心义。集起义是心义。以能集生多种子故。或能熏种于此识中。既积集已后起诸法。故说此识名为心义心．意．识中心之心也。何以得知心是此识。摄论等云心体第三离阿赖耶识不可得故。对法第二亦有心义。与此不同。彼摄法异。据一边说</p>
<p>论。或名阿陀那至令不坏故</p>
<p>述曰。梵云阿陀那。此云执持。执持诸种．有色根故。此通凡．圣。摄论第一云为取所依。唯在凡夫一染义说。非通诸圣。杂集论等．第七十三．解深密同此。亦能持根依。然据胜说。约根为论。至下自知</p>
<p>论。或名所知至为依止故</p>
<p>述曰。所知者。即三性与彼为依名所知依。即摄论第一所知依品是。此所知依阿赖耶识之别名也。故中边云。虚妄分别有。于此二都无。此中唯有空　是故三性法。皆依此识有</p>
<p>论。或名种子识至诸种子故</p>
<p>述曰。即与诸法为种子义。前第一名心是积集种在其中义。今此取能生诸法义。故二差别。摄论无此一名。如杂集第二．瑜伽七十三。皆有此名</p>
<p>论。此等诸名通一切位</p>
<p>述曰。此言等者。如小乘名根本识。如摄论第二卷初。亦名第八识。亦名为意。及宝性论等众名。如别抄说。此通有无漏．及若凡若圣。名一切位。即是相续执持位名</p>
<p>论。或名阿赖耶至自内我故</p>
<p>述曰。能藏．所藏．执藏义故。与杂染法互为缘故。我见缘故　此文杂染。能所藏中唯有能藏。令杂染等法不失故　我爱缘之为执藏义。即识为所藏　又始终为论此能执藏亦通无漏。始终为论此为所藏不通无漏。诸佛位中非所藏故。我执已尽。又不熏故。此中名藏故不取能藏。唯在因中以得其名。故略不论染为能藏义</p>
<p>论。此名唯在至执藏义故</p>
<p>述曰。此在异生．二乘有学．七地已前菩萨。现行我爱缘故　若尔二乘金刚心时有学所摄。何故不除　略故不说。初师第三随理应说。非无学位．及不退菩萨。以彼非有杂染品法执藏义故。此中长读文势亦远谓非无学．及不退菩萨。有此杂染执藏之义。即无学圣．不退菩萨无此我爱执藏位名</p>
<p>论。或名异熟识至异熟果故</p>
<p>述曰。此意显是引果义故。有漏无记名为异熟。与因异故。从异熟因所生起故。无漏是善非名异熟。非与因异。及异熟因生故</p>
<p>论。此名唯在至无记法故</p>
<p>述曰。此名唯在异生．二乘有学无学．及第十地已还菩萨皆有此名。有漏果故　金刚心菩萨。云何犹有异熟识名。有漏皆舍故　由此义故种子生现异时说云。此心菩萨未舍此识。以此文证。如来地方舍故。若不尔者。尔时已舍何不名佛。及不说此位已舍此识。既不名佛。及不说舍。明圆镜智此时未生。入如来地方舍此识智方生故　若说金刚心已舍此识。今此但约多分为论。亦不相违。其如来地纯无漏善。无无记故。如佛地论第三．四等诸诤中说。此小乘名穷生死蕴．有分识等。与异熟识分位相似。生死尽故。若约断缚说。即二乘无学无有此名。彼二乘无学已断生死缚故。前解为胜。八地菩萨分段生尽。不名舍此异熟识故。更无死此生彼处故。此准能缘以分三位　一补特伽罗我见相应位。名染污末那缘阿赖耶　二法我见相应名不染末那缘异熟识　三但为末那缘阿陀识。若平等性智相应。通缘三位。七地以前缘阿赖耶。执藏之义未舍。故缘余二可知。仍加缘无垢识。以能缘从所缘分三。所缘亦从能缘分三</p>
<p>论。或名无垢识至所依止故</p>
<p>述曰。唯无漏依。体性无垢。先名阿末罗识。或名阿摩罗识。古师立为第九识者。非也。然楞伽经有九种识。如上下会。此无垢识。是圆镜智相应识名。转因第八心体得之</p>
<p>论。此名唯在至第八识故</p>
<p>述曰。今显此识唯如来有。无漏善法不可熏故。即显无漏诸法种子。皆是因中已熏满足。佛果已去更无熏习。前佛后佛无差别故。功能齐故。若受熏时功德异故。如佛地论。有为无漏皆不受熏。是无漏故。如涅槃等。金刚心菩萨等既有二说。若已起者。时少故不说</p>
<p>论。如契经说至圆镜智相应</p>
<p>述曰。此即如来功德庄严经颂也。证无垢识圆镜智俱。此颂易知故不须释　界者。性义等如下当解。然此本识三位差别。下第七识三位别中。自当别对巨细料简　何故此中不说根本识。有分识．穷生死蕴名。摄论第二说。阿赖耶识为性。心为性。阿陀那识为性。阿赖耶为性。此末一名是萨婆多阿含经中爱．乐．欣．喜之名。彼经不说有识言故。此中不说小乘之名　答此等在后证中说故。所以此中略而不论。又前第一解通名中心等通故。等中亦等更不须显。准义令知　然此位总有三。谓我爱执藏位等。如前卷说准此名知</p>
<p>问名有众多。此论颂中偏说阿赖耶。何不说余者</p>
<p>论。阿赖耶名至此中偏说</p>
<p>述曰。杂染执藏过失重故。有漏二位名最初舍故。以二义故此中偏说　唯说阿罗汉舍。不说舍异熟识等。此据舍缚。若据异熟识舍时。即阿赖耶同。故以体说异熟识舍。不说依缚异熟舍位</p>
<p>论。异熟识体至涅槃时舍</p>
<p>述曰。前言识名通局。不论舍之位次　阿赖耶名以下。方明众名舍之位次　将得菩提舍异熟名。无间．解脱。将得．正得二释。此中皆名将得。然准下说此为二义　一云种生现同时有二。护法云金刚心与异熟识俱生。解脱道是菩提。与圆镜智俱起。如世第一法舍异生性。正舍名舍。菩提在未来。故名将得　二云亦种生现行同时义。金刚心生异熟识灭。菩提在当解脱道时。得与成熟既无别体。其时已舍异熟识。菩提将成熟。故名为将得。其种生现异时同前。初师初得名得。得已成就。金刚心与异熟识俱生。解脱道在未来。各为将得。尔时舍异熟识。异熟识虽在现在。名为正舍。如世第一法舍异生性等。义说成就与得差别。实无别体　此并护法弟子。种生现时二家异说　问何故前明识名通局次第不同。今者次第与前乃别　答彼约宽狭先宽后狭。此约断位性相求故。故与前别　二乘正入无余时舍。若是菩萨金刚心舍。不行名舍。非断缚义</p>
<p>论。无垢识体至无尽时故</p>
<p>述曰。以大乘人不入寂灭故。如决择分有余依地。问佛．及声闻无余何别。彼言不别者。彼答苦依尽真如为论。非谓入寂为同答也。阿赖耶识上已说舍不须重说</p>
<p>论。心等通故随义应说</p>
<p>述曰。谓此心等随染爱藏。随是何乘。金刚心位．及或八地已去方舍。若异熟位亦舍心者。即二乘入涅槃时舍。无漏心者无有舍时　心言等者。谓所知依。执持识等　或心义者。菩萨因中。二乘无学实有熏习。佛无熏习。前有熏习。熏习之种如来亦有。亦得名心</p>
<p>论。然第八识至执受处境</p>
<p>述曰。前来八段十义解本颂讫。此下第二总料简之。此识因果三乘而论。总有二位。一有漏位。即十地菩萨。二乘无学已前诸位。唯无记性。异熟所摄。虽无学等已断诸业。先业招故。旧业势分亦名异熟　唯与触等五数相应。但缘前说执受根身．种子．处境　处谓处所。此有三门。谓性．俱．境。前十门中与佛不同。此中分别。同者不论　谓自相．果相．及舍三门次前已说。有言有漏位。即显前二．及后一门。其因相一切种．不可知了．舍俱恒转。通因果故。此中不说。唯性．俱．境因果不同。故今分别。然受相应恐滥因位。故无漏位标举简之。欲显一类无改易故</p>
<p>论。二无漏位唯善性摄</p>
<p>述曰。此唯如来地。非菩萨．二乘。果未圆满。功德劣故。四智未得故。此无漏位唯是善性。如来无有异熟法故。非业烦恼所招身故。一切功德皆圆满故。无有不善</p>
<p>论。与二十一至各五善十一</p>
<p>述曰。假．实通说有二十一。谓不放逸．舍．及不害体假有故。若实而论唯有十八。不放逸．舍皆三善根．精进少分。不害无嗔善根分故。谓遍行．别境此二各五。并善十一故二十一也</p>
<p>何故与遍行心所相应也</p>
<p>论。与一切心恒相应故</p>
<p>述曰。触等五法与一切心恒相应故。无漏亦有</p>
<p>何故有别境</p>
<p>论。常乐证知所观境故</p>
<p>述曰。由此有欲。欲无减故。乐境相故</p>
<p>论。于所观境恒印持故</p>
<p>述曰。故有胜解。胜解印持。佛于境无疑。恒有印持故。胜解无减</p>
<p>论。于曾受境恒明记故</p>
<p>述曰。由斯有念。谓于曾习境。有明记忆故。念无减也</p>
<p>论。世尊无有不定心故</p>
<p>述曰。故得有定。于一切时恒入定故。无有散心。定无减也</p>
<p>论。于一切法常决择故</p>
<p>述曰。故言有惠。非少于境不知而说。亦非误知。恒时决择故定有惠。惠无减也。故五别境亦得相应。若在因位一心一时不缘过．未。如来不尔。故念．欲俱　又彼如来。虽起念．欲追欣前后所有境相。然恒缘彼现世等法。而作证解一一而知。故念．欲俱也</p>
<p>何以有善等十一</p>
<p>论。极净信等常相应故</p>
<p>述曰。善十一数。法尔一切定心必俱。如来既得四证净故。必信等俱</p>
<p>论。无染污故</p>
<p>述曰。贪等本六．及随烦恼二十二法。性是染故必不俱有</p>
<p>何故不与不定相应</p>
<p>论。无散动故</p>
<p>述曰。恶作．睡眠定心必无。唯散心有　寻．伺二种多发身．语门。是粗动摄。如来身．语任运现行恒时湛然。故无寻．伺　此寻．伺通无漏等不。下不定中自当解释。然不说佛亦有寻伺　问不放逸依他假。如来之智说相应。寻．伺依思或依惠。如来应亦有　答曰不放逸等止于恶因果俱得有。寻．伺唯因位。如来故说无　问佛恶已除有不放逸。佛虽果满应有寻．伺　答此发身．语。又非任运。佛已果满。故不须之。恶须深防。功德虽满。须不放逸等　问佛岂不发身．语等耶。许通无漏于理无防。何故不许　不尔便违十地等说。下自当知</p>
<p>论。此亦唯与至平等转故</p>
<p>述曰。亦如本识因中。唯与舍受相应。恒任运转故。不作分别故。非有易脱故。不可动摇故。如佛地论说不可动摇非如余智　依何静虑而起此智　或说通四无色．色界六地。游观无漏通此地故。起现行者唯第四定。多依天住故。此智多分起大悲故。大悲唯在第四静虑。此为德本。功德多依第四定故。如集论第七．杂集十四说　有说通下六定。无理遮故。色界有遍缘心。非无色故。无色设遍。不能念念遍缘一切。故唯色界六地中有。然恒处彼第四定者。以殊胜故。虽下地有。仍唯舍受。舍受寂静无动摇故。不变易故。六十三说阿赖耶识与舍受俱。于三受位俱行不绝。所余三受当知思惟之所引发非是俱生。时时作意引发现前。彼俱生受极微细故难可分别。此言三受即苦．乐．舍。谓余中者。此佛地中类因舍受。故不得起乐．喜二受。此乃思惟所引发故　有说唯是第四定有。余地总无　六十九说如来功德多依第四。如入见道　以此准知。此三说中第一解胜。虽色．无色皆有此智修彼种增。必不现起。如三类边所有等智。不易脱故。无动摇故。设通十地无漏地有。于理无妨。此唯游观。于理无违。此总第二辨相应门</p>
<p>论。以一切法至一切法故</p>
<p>述曰。此辨缘境。缘十八界有为．无为。镜智遍缘一切法故。心等自性及相应法皆悉能缘。见分亦现自证分影。及相应影。故名遍智。如第二卷已解。佛地第四．下第十卷诸门分别。下第七解转何界识生镜智等　上来总以十门分别第八识讫。此随颂文。若相应法例本识者。即十一门。若别随释。即有无量。一一如前别门解释。总是第一诸门分别释颂文讫</p>
<p>成唯识论述记卷第三(末)</p>
                </article>
                                                <div class="spanout"><button class="mdui-fab mdui-fab-mini mdui-color-theme-accent mdui-ripple mdx-share" mdui-menu="{target: '#mdxshare'}"><i class="mdui-icon material-icons">&#xe80d;</i></button>
                <ul class="mdui-menu" id="mdxshare">
                <li class="mdui-menu-item mdx-s-img-li"><a href="javascript:mdx_show_img()"><i class="mdui-icon material-icons mdx-share-icon">&#xe3f4;</i> 生成分享图</a></li>
                <li class="mdui-menu-item">
<a href="http://service.weibo.com/share/share.php?appkey=&amp;title=%e6%88%90%e5%94%af%e8%af%86%e8%ae%ba%e8%bf%b0%e8%ae%b0%ef%bc%8820%e5%8d%b7%ef%bc%89&amp;url=&amp;pic=http://rxl.xuefovip.com/wp-content/uploads/2018/10/faputixin.jpg&amp;searchPic=false&amp;style=simple" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M783.05 155.7c-30.14-6.86-70.57-5.46-121.28 4.12-.7 0-1.4.35-2.1 1.06l-1.07 2.1-1.05 1.06c-7.56 2.02-13.7 6.33-18.55 12.83-4.83 6.5-7.2 13.54-7.2 21 0 10.3 3.42 18.82 10.28 25.67 6.85 6.86 15.12 10.3 24.7 10.3h3.07c.7 0 2.2-.37 4.66-1.07 2.38-.7 5.02-1.23 7.74-1.58 2.73-.36 5.63-1.07 8.8-2.12 3.07-1.06 5.88-2.02 8.26-3.08 2.37-1.05 7.03-1.58 13.88-1.58 6.86 0 15.3.53 25.23 1.58 9.94 1.06 20.92 3.6 32.88 7.65 12.04 4.13 24 9.23 35.94 15.38 11.96 6.15 24 14.77 35.95 25.66 12.04 10.9 22.5 23.55 31.38 37.96 17.84 40.35 21.27 79.37 10.28 117.07 0 .7-.18 1.4-.53 2.1-.35.72-.88 2.4-1.58 5.1-.7 2.73-1.4 5.28-2.1 7.66-.7 2.36-1.4 5.44-2.12 9.22-.7 3.77-1.05 7.03-1.05 9.75 0 6.16 1.67 11.25 5.1 15.38 3.42 4.13 7.73 7.03 12.83 8.7 5.18 1.67 11.16 2.55 18.02 2.55 19.16 0 30.5-11.6 33.92-34.9 8.26-26.7 12.83-52.2 13.9-76.46 1.05-24.25-.7-45.7-5.1-64.16-4.5-18.45-11.17-35.77-20.05-51.85-8.87-16.1-19.16-29.8-30.85-41.05-11.7-11.34-24.7-21.53-39.1-30.85-14.42-9.23-28.3-16.6-41.67-22.06-13.18-5.36-27.07-9.75-41.4-13.18zm17.5 289.4c4.13 0 7.9-1.04 11.33-3.06s6.16-4.66 8.26-7.65c2.02-3.08 3.43-6.34 4.13-9.76.7-.7 1.06-1.67 1.06-3.08 8.26-78.05-19.16-122.52-82.27-133.42-18.54-3.43-35.68-3.78-51.4-1.05-4.85 0-8.9 1.22-12.32 3.6-3.43 2.36-6.33 5.44-8.8 9.22-2.36 3.78-3.6 7.73-3.6 11.78 0 6.85 2.38 12.65 7.22 17.4 4.83 4.75 10.63 7.2 17.5 7.2 53.43-12.3 82.25 4.76 86.3 51.34 1.4 11.6.7 22.58-2.1 32.87 0 6.86 2.36 12.66 7.2 17.4 4.74 4.76 10.63 7.13 17.48 7.22zM435.6 659.67c-4.83 3.42-9.75 4.92-14.94 4.65-5.1-.34-8.7-2.53-10.8-6.67l-2.12-4.13c-.7-1.4-1.05-2.72-1.05-4.13v-4.13c0-2.02.36-3.78 1.06-5.1l2.1-4.13c.7-1.4 1.68-2.36 3.1-3.06l3.06-4.13c5.45-4.13 10.8-5.8 15.9-5.1s8.7 3.44 10.82 8.18c2.02 2.73 2.9 5.8 2.55 9.23-.36 3.44-1.42 6.7-3.1 9.77-1.66 3.16-3.85 6.06-6.58 8.8zm-87.45 73.9c-4.13.72-8.08.9-11.78.54-3.78-.35-7.2-1.05-10.3-2.1-3.07-1.06-6.14-2.3-9.22-3.6-3.07-1.33-5.62-3.27-7.73-5.64-2.1-2.46-3.96-4.83-5.63-7.2-1.67-2.38-3.07-5.1-4.13-8.18s-1.6-6.33-1.6-9.76c0-7.55 2.03-14.85 6.16-22.06 4.13-7.2 9.76-13.35 16.97-18.45 7.2-5.18 15.2-8.08 24.17-8.7 6.15-.7 12.12-.52 18 .53s10.82 2.73 14.96 5.1c4.13 2.37 7.73 5.1 10.8 8.18 3.08 3.08 5.37 6.68 6.7 10.8 1.3 4.15 2 8.54 2.1 13.37 0 7.56-2.2 14.68-6.7 21.54-4.47 6.86-10.44 12.66-18 17.4-7.56 4.76-15.82 7.48-24.8 8.27zm37-194.05c-19.86 2.03-37.7 6.7-53.43 13.9s-28.13 15.38-37 24.6c-8.88 9.23-16.44 19.17-22.68 29.8-6.15 10.64-10.46 21-12.83 31.3-2.38 10.27-3.96 19.68-4.66 28.2-.7 8.53-1.06 15.2-1.06 20.04l1.07 8.18v4.13c0 2.02.7 6.15 2.1 12.3s3.26 11.78 5.63 16.96c2.38 5.2 6.33 10.82 11.78 16.98 5.45 6.15 11.95 11.25 19.5 15.38 45.27 21.88 87.38 28.56 126.5 20.04 39-8.53 70.56-28.22 94.56-59.07 9.58-11.6 15.9-26 18.98-43.15 3.08-17.14 2.37-34.36-2.1-51.86-4.5-17.4-12.14-33.3-23.12-47.72-11-14.4-27.25-25.5-48.78-33.4-21.45-7.82-46.32-10.02-74.45-6.6zm29.9 284.42c-74.02 3.43-136.95-10.98-188.63-43.15-51.76-32.17-77.6-72.86-77.6-122.17 0-48.6 25.66-90.53 77.08-125.77 51.4-35.24 114.43-54.58 189.14-58 74.7-3.43 137.72 8.87 189.14 36.9 51.4 28.04 77.08 66.36 77.08 114.97 0 49.3-26.2 93.6-78.66 132.9-52.4 39.45-114.97 60.8-187.56 64.32zm313.5-319.2c-10.3-2.04-16.97-5.1-20.05-9.24s-3.6-7.83-1.58-11.34l3.08-5.1c.7-.7 1.4-1.67 2.1-3.08s2.12-4.3 4.14-8.7c2.02-4.48 3.6-8.87 4.66-13.36 1.05-4.48 1.93-9.93 2.55-16.43.7-6.5.44-12.66-.53-18.46-.97-5.8-3.08-12.12-6.16-18.97-3.07-6.86-7.38-13-12.83-18.46-9.58-9.58-22.15-15.73-37.53-18.46-15.38-2.7-30.85-2.9-46.23-.5-15.4 2.36-29.98 5.44-43.7 9.2-13.7 3.8-25.04 7.4-33.92 10.82l-13.35 6.16c-6.86 2.02-12.5 3.42-16.97 4.13-4.48.7-7.9.54-10.28-.52-2.37-1.05-4.3-2.02-5.63-3.08-1.3-1.05-1.84-3.42-1.58-7.2.36-3.78.7-7.03 1.06-9.76.35-2.72 1.23-7.03 2.55-12.83 1.4-5.8 2.37-10.45 3.07-13.88 0-8.17-.52-15.9-1.58-23.1-1.05-7.22-3.25-15.22-6.68-24.1-3.44-8.87-8.36-16.08-14.95-21.53-6.5-5.46-14.77-9.94-24.7-13.37-9.93-3.43-22.76-4.48-38.58-3.07-15.73 1.3-33.58 5.45-53.44 12.3-24 8.18-48.34 20.4-73.04 36.4-24.7 16.07-46.06 32.86-64.26 50.26-18.2 17.5-34.8 34.37-49.83 50.8-15.1 16.44-26.7 29.8-34.97 40.08l-11.34 16.44c-22.6 29.44-39.38 58.88-50.37 88.24-10.9 29.35-16.08 51.6-15.38 66.62v21.53c4.13 32.87 14.24 62.32 30.32 88.33 16.08 26.02 35.24 47.02 57.57 63.1 22.32 16.1 48.5 29.8 78.66 41.05 30.15 11.35 59.15 19.53 86.92 24.62 27.78 5.1 57.05 8.7 87.9 10.8 50.7 4.14 103.35.2 157.76-11.77 54.5-11.95 105.2-32.7 152.14-62.13 46.93-29.45 80.06-64.7 99.23-105.74 11.7-24 17.66-46.58 18-67.76.37-21.18-3.24-38.5-10.8-51.85-7.56-13.36-17.3-25.14-29.35-35.42-11.96-10.3-23.3-17.85-33.93-22.6-10.63-4.83-20.04-7.9-28.3-9.22v.17z"/></svg> 分享到 微博</a>
</li>
<li class="mdui-menu-item">
<a href="http://connect.qq.com/widget/shareqq/index.html?site=%e4%bd%9b%e6%b3%95%e4%ba%ba%e7%94%9f%ef%bc%88xuefo.vip%ef%bc%89&amp;title=%e6%88%90%e5%94%af%e8%af%86%e8%ae%ba%e8%bf%b0%e8%ae%b0%ef%bc%8820%e5%8d%b7%ef%bc%89&amp;summary=No.%201830%20[cf.%20No.%201585]%e6%88%90%e5%94%af%e8%af%86%e8%ae%ba%e8%bf%b0%e8%ae%b0%e6%88%90%e5%94%af%e8%af%86%e8%ae%ba%e8%bf%b0%e8%ae%b0%e5%8d%b7%e7%ac%ac%e4%b8%80(%e6%9c%ac)%e6%b2%99%e9%97%a8%e5%9f%ba%e6%92%b0%e7%aa%83%e4%bb%a5%e3%80%82%e5%85%ad%e4%bd%8d%e7%b2%be%e5%be%ae%e3%80%82%e8%b5%84%e8%b1%a1%e7%bf%bc%e8%80%8c%e7%ad%8c%e7%90%86...&amp;pics=http://rxl.xuefovip.com/wp-content/uploads/2018/10/faputixin.jpg&amp;url=" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M877.52 671.695c-5.755-81.48-59.027-149.772-89.82-185.1 4.266-10.264 14.677-69.754-25.503-110.348.073-.975.073-1.95.073-2.877 0-160.085-111.006-275.334-250.27-275.846-139.264.536-250.27 115.76-250.27 275.846 0 .95 0 1.926.073 2.877-40.18 40.594-29.745 100.084-25.503 110.348-30.77 35.328-84.04 103.62-89.82 185.125-1.048 21.43 2.195 52.638 12.362 66.51 12.434 16.92 46.543-3.412 70.924-57.44 6.778 25.04 22.43 63.268 57.88 111.762-59.318 13.897-76.214 73.947-56.27 106.788 14.067 23.113 46.274 42.13 101.79 42.13 98.767 0 142.384-27.233 161.865-46.226 3.95-4.145 9.68-6.12 16.97-6.144 7.29 0 13.02 2 16.97 6.144 19.48 18.993 63.097 46.226 161.84 46.226 55.54 0 87.723-19.017 101.79-42.154 19.968-32.817 3.048-92.867-56.222-106.764 35.425-48.518 51.102-86.723 57.88-111.763 24.38 54.052 58.466 74.36 70.9 57.44 10.19-13.896 13.41-45.104 12.36-66.51z"/></svg> 分享到 QQ</a>
</li>
<li class="mdui-menu-item">
<a href="https://sns.qzone.qq.com/cgi-bin/qzshare/cgi_qzshare_onekey?url=&amp;title=%e6%88%90%e5%94%af%e8%af%86%e8%ae%ba%e8%bf%b0%e8%ae%b0%ef%bc%8820%e5%8d%b7%ef%bc%89&amp;content=utf-8" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M957.434 412.258c-8.28-23.668-309.126-44.82-309.126-44.82s-111.286-279.42-138.2-279.42c-26.91 0-138.253 279.42-138.253 279.42s-299.562 21.04-309.128 44.82C53.16 436.032 286.42 629.773 286.42 629.773s-68.876 294.215-52.817 307.105c16.11 12.894 276.45-145.01 276.45-145.01s258.38 163.378 276.51 145.01c13.314-13.506-22.437-178.836-41.796-262.453-.615-2.677-101.05 11.167-212.39 11.89-98.863.67-209.145-6.03-209.145-6.03l257.43-191.17s-80.01-14.57-140.77-20.037c-86.838-7.815-162.927-7.648-153.472-10.045 15.05-3.798 120.573-13.678 223.688-10.05 94.113 3.35 187.212 20.04 187.212 20.04L439.892 652.156s56.227 8.653 102.894 10.44c88.903 3.404 197.392.948 197.17 0-3.303-14.008-6.21-32.823-6.21-32.823s231.97-193.85 223.688-217.515zm0 0"/></svg> 分享到 QQ空间</a>
</li>            </ul>
                <i class="mdui-icon material-icons">&#xe54e;</i> 没有标签<span class="mdui-text-color-black-disabled timeInPost" itemprop="datePublished"><i class="mdui-icon material-icons info-icon">&#xe192;</i> 2015-07-30</span>
                <div class="mdui-divider"></div><div itemscope itemtype="http://schema.org/WebPage" id="crumbs"> <a itemprop="breadcrumb" href="http://rxl.xuefovip.com/">首页</a> &nbsp;&nbsp;<span class="mdx-spr">•</span>&nbsp;&nbsp; <a itemprop="breadcrumb" href="category/%e4%bd%9b%e7%bb%8f%e5%a4%a7%e5%85%a8.html">佛经大全</a> &nbsp;&nbsp;<span class="mdx-spr">•</span>&nbsp;&nbsp; <span class="current">成唯识论述记（20卷）</span></div></div>
            </div>

<div class="mdui-color-theme" style="line-height:1.8;font-size:21px;text-align:center;padding:21px 0;">
  <div class="howMenu">点击左上角按钮，更多精彩功能</div>发心为利他，求正等菩提<br/>随喜乐分享，无量胜功德<div class="howShare">点击右上角按钮，使用微信扫码分享或者手机继续阅读</div>
</div>
         <div id="indic"></div>

            <div class="mdx-share-img" id="mdx-share-img"><div class="mdx-si-head" style="background-image:linear-gradient(to bottom, rgba(0,0,0,0) 45%,rgba(0,0,0,0.7) 100%),url(../../wp-content/uploads/2018/10/faputixin.jpg);"><p>佛法人生（xuefo.vip）</p><span>成唯识论述记（20卷）</span></div><div class="mdx-si-sum">No. 1830 [cf. No. 1585]成唯识论述记成唯识论述记卷第一(本)沙门基撰窃以。六位精微。资象翼而筌理。二篇玄妙。藉蒙．列以探机。况乎非有非空。息诠辨于言蹄之外。不生不灭。绝名相于常…</div><div class="mdx-si-box"><span>扫描二维码继续阅读</span><div class="mdx-si-qr" id="mdx-si-qr"></div></div><div class="mdx-si-time">2015-07-30</div></div>
      <button class="mdui-fab mdui-color-theme-accent mdui-fab-fixed mdui-fab-hide scrollToTop mdui-ripple"><i class="mdui-icon material-icons">&#xe316;</i></button>
      <footer class="foot mdui-text-center">粤ICP备16093472号-1</footer>
    </div>
    <script>var mdx_offline_mode = 0;</script>
        <script type='text/javascript' src='../../wp-content/plugins/smartideo/static/smartideo16b9.js?ver=2.5.2'></script>
<script type='text/javascript' src='../../wp-content/themes/mdx/js/jquery.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/mdui/js/mdui.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/qr340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/ra340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/h2c340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/lazyload6a02.js?v=20190830&amp;ver=1.8.3.c160b7e'></script>
<script type='text/javascript'>
/* <![CDATA[ */
var ajaxcomment = {"ajax_url":"http:\/\/rxl.xuefovip.com\/wp-admin\/admin-ajax.php","order":"asc","formpostion":"top"};
/* ]]> */
</script>
<script type='text/javascript' src='../../wp-content/themes/mdx/ajax-comment/app8a54.js?ver=1.0.0'></script>
<script type='text/javascript' src='../../wp-includes/js/hoverIntent.minc245.js?ver=1.8.1'></script>
<script type='text/javascript'>
/* <![CDATA[ */
var megamenu = {"timeout":"300","interval":"100"};
/* ]]> */
</script>
<script type='text/javascript' src='../../wp-content/plugins/megamenu/js/maxmegamenuf8a7.js?ver=2.5.3.2'></script>
<script type='text/javascript' src='../../wp-includes/js/wp-embed.min340a.js?ver=1.8.3.c160b7e'></script>
<script type='text/javascript' src='../../../qzonestyle.gtimg.cn/qzone/qzact/common/share/share340a.js?ver=1.8.3.c160b7e'></script>
	<script id="wxcs-script">
	WX_Custom_Share = function(){
		
		var xhr = null;
		var url = 'http://rxl.xuefovip.com/wp-admin/admin-ajax.php';
		var signature_url = window.location.href.split('#')[0];
		var formData = {
			action: 'wxcs_get_share_info',
			type: 'post',
			id: 171043,
			signature_url: signature_url
		};
		
		this.init = function(){
			if( window.XMLHttpRequest ){
				xhr = new XMLHttpRequest();
			}
			else if( window.ActiveXObject ){
				xhr = new ActiveXObject('Microsoft.XMLHTTP');
			}
			
			get_share_info();
		}
		
		function formatPostData( obj ){
			
			var arr = new Array();
			for (var attr in obj ){
				arr.push( encodeURIComponent( attr ) + '=' + encodeURIComponent( obj[attr] ) );
			}
			
			return arr.join( '&' );
		}
		
		function get_share_info(){
			
			if( xhr == null ) return;
			
			xhr.onreadystatechange = function(){
				if( xhr.readyState == 4 && xhr.status == 200 ){
					
					var data = eval('(' + xhr.responseText + ')');
					
					if( data == null ){
						return;
					}
					
					var info = {
						title: data.title,
						summary: data.desc,
						pic: data.img,
						url: data.url
					}
					
					if( formData.type == 'other' ){
						info.title = document.title;
						info.summary = location.href;
						info.url = location.href;
					}
					
					if( data.use_actual_url == true ){
						info.url = location.href;
					}

					if( data.error ){
						console.error( '自定义微信分享: ' )
						console.error( data.error );
					}
					else if( data.appid ){
						info.WXconfig = {
							swapTitleInWX: data.swapTitleInWX,
							appId: data.appid,
							timestamp: data.timestamp,
							nonceStr: data.nonceStr,
							signature: data.signature
						}
					}
					
					setShareInfo( info );
				}
			};
			
			xhr.open( 'POST.html', url, true);
			xhr.setRequestHeader( 'Content-Type', 'application/x-www-form-urlencoded' );
			xhr.send( formatPostData( formData ) );
		}
		
	}
	
	new WX_Custom_Share().init();
	</script>
	            <script>
      function snbar(){
        mdui.snackbar({
          message: '已自动定位到你此前阅读处&nbsp;&nbsp;&nbsp;',
          buttonText: '从头阅读',
          timeout: 10000,
          onButtonClick: function(){
              $("body,html").animate({scrollTop:0},700);
          },
        });
      }
      var ifscr = 0;
      var moreinput = "'更多选项'";
      var morecomment = "加载更多评论";
      var nomorecomment = "没有更多了";
              ifscr = 1;
            var mdx_comment_ajax = 0;
              mdx_comment_ajax = 1;
            var mdx_imgBox = 0;
            var mdx_tapToTop = 0;
              mdx_tapToTop = 1;
            </script>
            <script>
      //Show Read Pro'
      $('#indic').radialIndicator({
        displayNumber: false,
        radius: 27,
        barColor: '#ffffff',
        roundCorner: false,
        barWidth: 3,
        barBgColor: '#536dfe',
      });
      var ind = $('#indic').data('radialIndicator');
      var mdx_si_i18n = '长按/右键保存图片';
      var mdx_github_i18n_1 = '在 Github 上查阅';
      var mdx_github_i18n_2 = '获取 Github 仓库信息时出现问题<br>尝试直接访问';
      var mdx_post_i18n_1 = '这个页面没有摘要。';
      var mdx_post_i18n_2 = '前往页面';
      var mdx_post_i18n_3 = '获取页面信息时出现问题<br>尝试直接访问';
</script>
<script type='text/javascript' src='../../wp-content/themes/mdx/js/post340a.js?ver=1.8.3.c160b7e'></script><!--Theme Version 1.8.3.c160b7e-->
  </body>

<!-- Mirrored from rxl.xuefovip.com/index.php/archives/171043 by HTTrack Website Copier/3.x [XR&CO'2014], Thu, 30 Jan 2020 10:24:48 GMT -->
</html>

<!--
Performance optimized by W3 Total Cache. Learn more: https://www.w3-edge.com/products/

Page Caching using disk: enhanced (Requested URI is rejected) 
Database Caching 1/31 queries in 0.047 seconds using disk

Served from: rxl.xuefovip.com @ 2020-01-09 13:15:58 by W3 Total Cache
-->