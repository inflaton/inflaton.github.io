﻿



﻿<!DOCTYPE html>
<html lang="zh-CN">

<!-- Mirrored from rxl.xuefovip.com/index.php/archives/171707 by HTTrack Website Copier/3.x [XR&CO'2014], Sun, 02 Feb 2020 11:12:26 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
<meta charset="UTF-8">
<meta name="viewport" content="width=device-width, initial-scale=1, maximum-scale=1, user-scalable=no">
<meta http-equiv="X-UA-Compatible" content="IE=edge">
<title itemprop="name">增一阿含经  </title>
<meta property="og:title" content="增一阿含经 &#8211; 佛法人生（xuefo.vip）">
<meta property="og:type" content="article">
<meta property="og:url" content="http://rxl.xuefovip.com/archives/171707">
<meta property="og:description" content="No. 125增壹阿含经增壹阿含经序晋沙门释道安撰四阿含义同中阿含。首以明其旨。不复重序也。增壹阿含者。比…">
<meta property="og:image" content="../../wp-content/uploads/2018/10/faputixin.jpg">
<meta name="twitter:card" content="summary">
<meta name="twitter:title" content="增一阿含经 &#8211; 佛法人生（xuefo.vip）">
<meta name="twitter:description" content="No. 125增壹阿含经增壹阿含经序晋沙门释道安撰四阿含义同中阿含。首以明其旨。不复重序也。增壹阿含者。比…">
<meta name="twitter:url" content="http://rxl.xuefovip.com/archives/171707">
<meta name="twitter:image" content="../../wp-content/uploads/2018/10/faputixin.jpg">
<meta name="keywords" content="佛法人生（xuefo.vip）,佛,佛法,学佛,修行,入行论">
<meta name="theme-color" content="#3f51b5">
<link rel="pingback" href="http://rxl.xuefovip.com/xmlrpc.php">
<link rel='dns-prefetch' href='http://s.w.org/' />

<script>
var MP3jPLAYLISTS = [];
var MP3jPLAYERS = [];
</script>
		<script type="text/javascript">
			window._wpemojiSettings = {"baseUrl":"https:\/\/s.w.org\/images\/core\/emoji\/11\/72x72\/","ext":".png","svgUrl":"https:\/\/s.w.org\/images\/core\/emoji\/11\/svg\/","svgExt":".svg","source":{"concatemoji":"http:\/\/rxl.xuefovip.com\/wp-includes\/js\/wp-emoji-release.min.js?ver=1.8.3.c160b7e"}};
			!function(a,b,c){function d(a,b){var c=String.fromCharCode;l.clearRect(0,0,k.width,k.height),l.fillText(c.apply(this,a),0,0);var d=k.toDataURL();l.clearRect(0,0,k.width,k.height),l.fillText(c.apply(this,b),0,0);var e=k.toDataURL();return d===e}function e(a){var b;if(!l||!l.fillText)return!1;switch(l.textBaseline="top",l.font="600 32px Arial",a){case"flag":return!(b=d([55356,56826,55356,56819],[55356,56826,8203,55356,56819]))&&(b=d([55356,57332,56128,56423,56128,56418,56128,56421,56128,56430,56128,56423,56128,56447],[55356,57332,8203,56128,56423,8203,56128,56418,8203,56128,56421,8203,56128,56430,8203,56128,56423,8203,56128,56447]),!b);case"emoji":return b=d([55358,56760,9792,65039],[55358,56760,8203,9792,65039]),!b}return!1}function f(a){var c=b.createElement("script");c.src=a,c.defer=c.type="text/javascript",b.getElementsByTagName("head")[0].appendChild(c)}var g,h,i,j,k=b.createElement("canvas"),l=k.getContext&&k.getContext("2d");for(j=Array("flag","emoji"),c.supports={everything:!0,everythingExceptFlag:!0},i=0;i<j.length;i++)c.supports[j[i]]=e(j[i]),c.supports.everything=c.supports.everything&&c.supports[j[i]],"flag"!==j[i]&&(c.supports.everythingExceptFlag=c.supports.everythingExceptFlag&&c.supports[j[i]]);c.supports.everythingExceptFlag=c.supports.everythingExceptFlag&&!c.supports.flag,c.DOMReady=!1,c.readyCallback=function(){c.DOMReady=!0},c.supports.everything||(h=function(){c.readyCallback()},b.addEventListener?(b.addEventListener("DOMContentLoaded",h,!1),a.addEventListener("load",h,!1)):(a.attachEvent("onload",h),b.attachEvent("onreadystatechange",function(){"complete"===b.readyState&&c.readyCallback()})),g=c.source||{},g.concatemoji?f(g.concatemoji):g.wpemoji&&g.twemoji&&(f(g.twemoji),f(g.wpemoji)))}(window,document,window._wpemojiSettings);
		</script>
		<style type="text/css">
img.wp-smiley,
img.emoji {
	display: inline !important;
	border: none !important;
	box-shadow: none !important;
	height: 1em !important;
	width: 1em !important;
	margin: 0 .07em !important;
	vertical-align: -0.1em !important;
	background: none !important;
	padding: 0 !important;
}
</style>
<link rel='stylesheet' id='smartideo_css-css'  href='../../wp-content/plugins/smartideo/static/smartideo16b9.css?ver=2.5.2' type='text/css' media='screen' />
<link rel='stylesheet' id='dashicons-css'  href='../../wp-includes/css/dashicons.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_mdui_css-css'  href='../../wp-content/themes/mdx/mdui/css/mdui.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_style_css-css'  href='../../wp-content/themes/mdx/style340a.css?ver=1.8.3.c160b7e' type='text/css' media='all' />
<link rel='stylesheet' id='mp3-jplayer-css'  href='../../wp-content/plugins/mp3-jplayer/css/darkde39.css?ver=2.7.3' type='text/css' media='all' />
<script type='text/javascript' src='../../wp-includes/js/jquery/jqueryb8ff.js?ver=1.12.4'></script>
<script type='text/javascript' src='../../wp-includes/js/jquery/jquery-migrate.min330a.js?ver=1.4.1'></script>
<link rel='https://api.w.org/' href='http://rxl.xuefovip.com/index.php/wp-json/' />
<link rel="EditURI" type="application/rsd+xml" title="RSD" href="http://rxl.xuefovip.com/xmlrpc.php?rsd" />
<link rel="wlwmanifest" type="application/wlwmanifest+xml" href="http://rxl.xuefovip.com/wp-includes/wlwmanifest.xml" /> 
<link rel='prev' title='济群法师：人类产生负面情绪，根源在贪嗔痴三毒' href='116644.html' />
<link rel='next' title='菩萨本缘经' href='171763.html' />

<link rel="canonical" href="171707.html" />
<link rel='shortlink' href='http://rxl.xuefovip.com/?p=171707' />
<link rel="alternate" type="application/json+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F171707" />
<link rel="alternate" type="text/xml+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F171707&amp;format=xml" />
<link rel="icon" href="../../wp-content/uploads/2018/10/cropped-logo-32x32.jpg" sizes="32x32" />
<link rel="icon" href="../../wp-content/uploads/2018/10/cropped-logo-192x192.jpg" sizes="192x192" />
<link rel="apple-touch-icon-precomposed" href="../../wp-content/uploads/2018/10/cropped-logo-180x180.jpg" />
<meta name="msapplication-TileImage" content="http://rxl.xuefovip.com/wp-content/uploads/2018/10/cropped-logo-270x270.jpg" />
		<style type="text/css" id="wp-custom-css">
			button.seai{display:none;}

article p{text-align: justify;}		</style>
	<style type="text/css">/** Mega Menu CSS: fs **/</style>

<script src="http://tajs.qq.com/stats?sId=66064181"></script>
<script src="../../../download.xuefovip.com/js/clipboard.min.js"></script>
<script src="../../../download.xuefovip.com/js/layer.js"></script>
</head>            <body class="mdui-theme-primary-indigo mdui-theme-accent-indigo body-grey">
    <div class="fullScreen sea-close"></div>
        <div class="mdui-drawer mdui-color-white mdui-drawer-close mdui-drawer-full-height" id="left-drawer">
    <div class="sideImg LazyLoad" data-original="http://rxl.xuefo.vip/wp-content/uploads/2018/10/201810091-300x300.jpg">
      	  
      <button class="mdui-btn mdui-btn-icon mdui-ripple nightVision mdui-text-color-white mdui-valign mdui-text-center" mdui-tooltip="{content: '切换日间/夜间模式'}" id="tgns" mdui-drawer-close="{target: '#left-drawer'}"><i class="mdui-icon material-icons">&#xe3a9;</i></button>
                </div>
    <nav role="navigation"><div id="mdx_menu" class="mdui-list"><ul>
<li class="page_item page-item-2"><a href="http://rxl.xuefovip.com/">资料库</a></li>
</ul></div>
</nav>
    </div>
    <header role="banner"><div class="titleBarGobal mdui-appbar mdui-shadow-0  mdui-text-color-white-text" id="titleBarinPost">
            <div class="mdui-toolbar mdui-appbar-fixed">
            <button class="mdui-btn mdui-btn-icon" id="menu" mdui-drawer="{target:'#left-drawer',overlay:true}"><i class="mdui-icon material-icons">menu</i></button>
                <a href="http://rxl.xuefovip.com/" class="mdui-typo-headline">佛法人生（xuefo.vip）</a>
                <div class="mdui-toolbar-spacer"></div>
                <button class="mdui-btn mdui-btn-icon" mdui-menu="{target: '#qrcode'}" mdui-tooltip="{content: '在其他设备上继续阅读'}" id="oth-div"><i class="mdui-icon material-icons">&#xe326;</i></button>
                <div class="mdui-menu" id="qrcode">
                </div>
                <button class="mdui-btn mdui-btn-icon seai"><i class="mdui-icon material-icons">&#xe8b6;</i></button>
            </div>
        </div></header>
        <div class="titleBarGobal mdui-appbar mdui-shadow-0 mdui-text-color-white-text" id="SearchBar">
<form class="mdui-toolbar mdui-appbar-fixed" role="search" method="get" id="searchform" action="http://rxl.xuefovip.com/">
<div class="outOfSearch mdui-valign">
  <label for="s"><i class="mdui-icon material-icons seaicon">&#xe8b6;</i></label>
  <input class="seainput" type="text" name="s" id="s" autocomplete="off" placeholder="搜索什么..." value="">
</div>
<div class="mdui-toolbar-spacer"></div>
<a class="mdui-btn mdui-btn-icon sea-close"><i class="mdui-icon material-icons">&#xe5cd;</i></a>
</form>
</div>
            <div class="mdui-text-color-white-text mdui-color-theme mdui-typo-display-2 mdui-valign PostTitle" itemprop="name headline" itemtype="http://schema.org/BlogPosting"><span class="mdui-center">增一阿含经</span></div>
        <div class="PostTitleFill mdui-color-theme"></div>
      <div class="PostMain">
            <div class="ArtMain0 mdui-center mdui-shadow-12">
                        <img class="PostMainImg0" alt="增一阿含经" src="../../wp-content/uploads/2018/10/faputixin.jpg">                <article class="post-171707 post type-post status-publish format-standard has-post-thumbnail hentry category-34  mdui-typo" id="post-171707" itemprop="articleBody">
                <p>No. 125</p>
<p>增壹阿含经</p>
<p>增壹阿含经序</p>
<p>晋沙门释道安撰</p>
<p>四阿含义同中阿含。首以明其旨。不复重序也。增壹阿含者。比法条贯以数相次也。数终十。令加其一。故曰增一也。且数数皆增。以增为义也。其为法也。多录禁律。绳墨切厉。乃度世检括也。外国岩岫之士．江海之人。于四阿含多咏味兹焉</p>
<p>有外国沙门昙摩难提者。兜佉勒国人也。龆龀出家。孰与广闻。诵二阿含。温故日新。周行诸国。无土不涉。以秦建元二十年来诣长安。外国乡人咸皆善之。武威太守赵文业求令出焉</p>
<p>佛念译传。昙嵩笔受。岁在甲申夏出。至来年春乃讫。为四十一卷。分为上下部。上部二十六卷全无遗忘。下部十五卷失其录偈也。余与法和共考正之。僧[(丰*力)/石]．僧茂助校漏失．四十日乃了。此年有阿城之役。伐鼓近郊。而正专在斯业之中。全具二阿含一百卷。鞞婆沙．婆和须蜜．僧伽罗刹。传此五大经。自法东流。出经之优者也。四阿含四十应真之所集也。十人撰一部。题其起尽。为录偈焉。惧法留世久。遗逸散落也</p>
<p>斯土前出诸经班班。有其中者。今为二阿含。各为新录一卷。全其故目。注其得失。使见经寻之差易也。合上下部。四百七十二经。凡诸学士撰此二阿含。其中往往有律语。外国不通与沙弥．白衣共视也。而今已后。幸共护之。使与律同。此乃兹邦之急者也。斯谆谆之诲。幸勿藐藐听也。广见而不知护禁。乃是学士通中创也。中本起康孟祥出。出大爱道品。乃不知是禁经。比丘尼法甚慊切。真割而去之。此乃是大鄙可痛恨者也。此二经有力道士乃能见。当以著心焉。如其轻忽不以为意者。幸我同志鸣鼓攻之可也</p>
<p>增壹阿含经卷第一</p>
<p>东晋[罽-厂]宾三藏瞿昙僧伽提婆译</p>
<p>序品第一</p>
<p>自归能仁第七仙　　演说贤圣无上轨</p>
<p>永在生死长流河　　世尊今为度[黍-禾+利]庶</p>
<p>尊长迦叶及众僧　　贤哲阿难无量闻</p>
<p>善逝泥曰供舍利　　从拘夷国至摩竭</p>
<p>迦叶端思行四等　　此众生类坠五道</p>
<p>正觉演道今去世　　忆尊巧训怀悲泣</p>
<p>迦叶思惟正法本　　云何流布久在世</p>
<p>最尊种种吐言教　　总持怀抱不漏失</p>
<p>谁有此力集众法　　在在处处因缘本</p>
<p>今此众中智慧士　　阿难贤善无量闻</p>
<p>即击揵椎集四部　　比丘八万四千众</p>
<p>尽得罗汉心解脱　　以脱缚著处福田</p>
<p>迦叶哀愍于世故　　加忆尊恩过去报</p>
<p>世尊授法付阿难　　愿布演法长存世</p>
<p>云何次第不失绪　　三阿僧祇集法宝</p>
<p>使后四部得闻法　　已闻便得离众苦</p>
<p>阿难便辞吾不堪　　诸法甚深若干种</p>
<p>岂敢分别如来教　　佛法功德无量智</p>
<p>今尊迦叶能堪任　　世雄以法付耆旧</p>
<p>大迦叶今为众人　　如来在世请半坐</p>
<p>迦叶报言虽有是　　年衰朽老多忘失</p>
<p>汝今总持智慧业　　能使法本恒在世</p>
<p>我今有三清净眼　　亦复能知他心智</p>
<p>一切众生种种类　　无有能胜尊阿难</p>
<p>梵天下降及帝释　　护世四王及诸天</p>
<p>弥勒兜术寻来集　　菩萨数亿不可计</p>
<p>弥勒梵释及四王　　皆悉叉手而启白</p>
<p>一切诸法佛所印　　阿难是我法之器</p>
<p>若使不欲法存者　　便为坏败如来教</p>
<p>愿存本要为众生　　得济危厄度众难</p>
<p>释师出世寿极短　　肉体虽逝法身在</p>
<p>当令法本不断绝　　阿难勿辞时说法</p>
<p>迦叶最尊及圣众　　弥勒梵释及四王</p>
<p>哀请阿难时发言　　使如来教不灭尽</p>
<p>阿难仁和四等具　　意转入微师子吼</p>
<p>顾眄四部瞻虚空　　悲泣挥泪不自胜</p>
<p>便奋光明和颜色　　普照众生如日初</p>
<p>弥勒睹光及释梵　　收舍迟闻无上法</p>
<p>四部寂静专一心　　欲得闻法意不乱</p>
<p>尊长迦叶及圣众　　直视睹颜目不眴</p>
<p>时阿难说经无量　　谁能备具为一聚</p>
<p>我今当为作三分　　造立十经为一偈</p>
<p>契经一分律二分　　阿毗昙经复三分</p>
<p>过去三佛皆三分　　契经律法为三藏</p>
<p>契经今当分四段　　次名增一二名中</p>
<p>三名曰长多璎珞　　杂经在后为四分</p>
<p>尊者阿难作是念　　如来法身不败坏</p>
<p>永存于世不断绝　　天人得闻成道果</p>
<p>或有一法义亦深　　难持难诵不可忆</p>
<p>我今当集一法义　　一一相从不失绪</p>
<p>亦有二法还就二　　三法就三如连珠</p>
<p>四法就四五亦然　　五法次六六次七</p>
<p>八法义广九次第　　十法从十至十一</p>
<p>如是法宝终不忘　　亦恒处世久存在</p>
<p>于大众中集此法　　即时阿难升乎座</p>
<p>弥勒称善快哉说　　诸法义合宜配之</p>
<p>更有诸法宜分部　　世尊所说各各异</p>
<p>菩萨发意趣大乘　　如来说此种种别</p>
<p>人尊说六度无极　　布施持戒忍精进</p>
<p>禅智慧力如月初　　逮度无极睹诸法</p>
<p>诸有勇猛施头目　　身体血肉无所惜</p>
<p>妻妾国财及男女　　此名檀度不应弃</p>
<p>戒度无极如金刚　　不毁不犯无漏失</p>
<p>持心护戒如坏瓶　　此名戒度不应弃</p>
<p>或有人来截手足　　不起嗔恚忍力强</p>
<p>如海含容无增减　　此名忍度不应弃</p>
<p>诸有造作善恶行　　身口意三无厌足</p>
<p>妨人诸行不至道　　此名进度不应弃</p>
<p>诸有坐禅出入息　　心意坚固无乱念</p>
<p>正使地动身不倾　　此名禅度不应弃</p>
<p>以智慧力知尘数　　劫数兆载不可称</p>
<p>书疏业聚意不乱　　此名智度不应弃</p>
<p>诸法甚深论空理　　难明难了不可观</p>
<p>将来后进怀狐疑　　此菩萨德不应弃</p>
<p>阿难自陈有是念　　菩萨之行愚不信</p>
<p>除诸罗汉信解脱　　尔乃有信无犹豫</p>
<p>四部之众发道意　　及诸一切众生类</p>
<p>彼有牢信不狐疑　　集此诸法为一分</p>
<p>弥勒称善快哉说　　发趣大乘意甚广</p>
<p>或有诸法断结使　　或有诸法成道果</p>
<p>阿难说曰此云何　　我见如来演此法</p>
<p>亦有不从如来闻　　此法岂非当有疑</p>
<p>设我言见此义非　　于将来众便有虚</p>
<p>今称诸经闻如是　　佛处所在城国土</p>
<p>波罗捺国初说法　　摩竭国降三迦叶</p>
<p>释翅拘萨迦尸国　　瞻波句留毗舍离</p>
<p>天宫龙宫阿须伦　　干沓和等拘尸城</p>
<p>正使不得说经处　　当称原本在舍卫</p>
<p>吾所从闻一时事　　佛在舍卫及弟子</p>
<p>只桓精舍修善业　　孤独长者所施园</p>
<p>时佛在中告比丘　　当修一法专一心</p>
<p>思惟一法无放逸　　云何一法谓念佛</p>
<p>法念僧念及戒念　　施念去相次天念</p>
<p>息念安般及身念　　死念除乱谓十念</p>
<p>此名十念更有十　　次后当称尊弟子</p>
<p>初化拘邻真佛子　　最后小者名须拔</p>
<p>以此方便了一法　　二从二法三从三</p>
<p>四五六七八九十　　十一之法无不了</p>
<p>从一增一至诸法　　义丰慧广不可尽</p>
<p>一一契经义亦深　　是故名曰增壹含</p>
<p>今寻一法难明了　　难持难晓不可明</p>
<p>比丘自称功德业　　今当称之尊第一</p>
<p>犹如陶家所造器　　随意所作无狐疑</p>
<p>如是阿含增一法　　三乘教化无差别</p>
<p>佛经微妙极甚深　　能除结使如流河</p>
<p>然此增一最在上　　能净三眼除三垢</p>
<p>其有专心持增一　　便为总持如来藏</p>
<p>正使今身不尽结　　后生便得高才智</p>
<p>若有书写经卷者　　缯彩花盖持供养</p>
<p>此福无量不可计　　以此法宝难遇故</p>
<p>说此语时地大动　　雨天华香至于膝</p>
<p>诸天在空叹善哉　　上尊所说尽顺宜</p>
<p>契经一藏律二藏　　阿毗昙经为三藏</p>
<p>方等大乘义玄邃　　及诸契经为杂藏</p>
<p>安处佛语终不异　　因缘本末皆随顺</p>
<p>弥勒诸天皆称善　　释迦文经得久存</p>
<p>弥勒寻起手执华　　欢喜持用散阿难</p>
<p>此经真实如来说　　使阿难寻道果成</p>
<p>是时。尊者阿难及梵天将诸梵迦夷天。皆来会集。化自在天将诸营从。皆来会聚。他化自在天将诸营从。皆悉来会。兜术天王将诸天之众。皆来会聚。艳天将诸营从。悉来会聚。释提桓因将诸三十三天众。悉来集会。提头赖吒天王将干沓和等。悉来会聚。毗留勒叉天王将诸厌鬼。悉来会聚。毗留跛叉天王将诸龙众。悉来会聚。毗沙门天王将阅叉．罗刹众。悉来会聚</p>
<p>是时。弥勒大士告贤劫中诸菩萨等。卿等劝励诸族姓子．族姓女。讽诵受持增一尊法。广演流布。使天．人奉行</p>
<p>说是语时。诸天．世人．干沓和．阿须伦．伽留罗．摩睺勒．甄陀罗等。各各白言。我等尽共拥护是善男子．善女人。讽诵受持增一尊法。广演流布。终不中绝</p>
<p>时。尊者阿难告优多罗曰。我今以此增一阿含嘱累于汝。善讽诵读。莫令漏减。所以者何。其有轻慢此尊经者。便为堕落为凡夫行。何以故。此。优多罗。增一阿含。出三十七道品之教。及诸法皆由此生</p>
<p>时。大迦叶问阿难曰。云何。阿难。增一阿含乃能出生三十七道品之教。及诸法皆由此生</p>
<p>阿难报言。如是。如是。尊者迦叶。增一阿含出生三十七品。及诸法皆由此生。且置增一阿含一偈之中。便出生三十七品及诸法</p>
<p>迦叶问言。何等偈中出生三十七品及诸法</p>
<p>时。尊者阿难便说此偈</p>
<p>诸恶莫作　　诸善奉行　　自净其意</p>
<p>是诸佛教</p>
<p>所以然者。诸恶莫作。是诸法本。便出生一切善法。以生善法。心意清净。是故。迦叶。诸佛世尊身．口．意行。常修清净</p>
<p>迦叶问曰。云何。阿难。增壹阿含独出生三十七品及诸法。余四阿含亦复出生乎</p>
<p>阿难报言。且置。迦叶。四阿含义。一偈之中。尽具足诸佛之教。及辟支佛．声闻之教。所以然者。诸恶莫作。戒具之禁。清白之行。诸善奉行。心意清净。自净其意。除邪颠倒。是诸佛教。去愚惑想。云何。迦叶。戒清净者。意岂不净乎。意清净者。则不颠倒。以无颠倒。愚惑想灭。诸三十七道品果便得成就。以成道果。岂非诸法乎</p>
<p>迦叶问曰。云何。阿难。以此增一付授优多罗。不嘱累余比丘一切诸法乎</p>
<p>阿难报言。增一阿含则是诸法。诸法则是增一阿含。一无有二</p>
<p>迦叶问曰。以何等故。以此增一阿含嘱累优多罗。不嘱累余比丘乎</p>
<p>阿难报曰。迦叶当知。昔者九十一劫。毗婆尸如来．至真．等正觉。出现于世。尔时。此优多罗比丘名曰伊俱优多罗。尔时彼佛以增一之法嘱累此人。使讽诵读</p>
<p>自此以后三十一劫。次复有佛名式诘如来．至真．等正觉。尔时。此优多罗比丘名目伽优多罗。式诘如来复以此法嘱累其人。使讽诵读。即彼三十一劫中。毗舍婆如来．至真．等正觉。复出于世。尔时。此优多罗比丘名龙优多罗。复以此法嘱累其人。使讽诵读</p>
<p>迦叶当知。此贤劫中有拘留孙如来．至真．等正觉。出现于世。尔时。优多罗比丘名雷电优多罗。复以此法嘱累其人。使讽诵读。此贤劫中次复有佛。名拘那含如来．至真．等正觉。出现于世。尔时。优多罗比丘名天优多罗。复以此法嘱累其人。使讽诵读。此贤劫中次复有佛。名迦叶如来．至真．等正觉。出现于世。尔时。优多罗比丘名梵优多罗。复以此法嘱累其人。使讽诵读</p>
<p>迦叶当知。今释迦文如来．至真．等正觉。出现于世。今此比丘名优多罗。释迦文佛虽般涅槃。比丘阿难犹存于世。世尊以法尽以嘱累我。我今复以此法授与优多罗。所以者何。当观其器。察知原本。然后授法。何以故。过去时于此贤劫中。拘留孙如来．至真．等正觉．明行成为．善逝．世间解．无上士．道法御天人师。号佛．众祐。出现于世。尔时。有王名摩诃提婆。以法治化。未曾阿曲。寿命极长。端正无双。世之希有。八万四千岁中于童子身而自游戏。八万四千岁中以太子身以法治化。八万四千岁中复以王法治化天下</p>
<p>迦叶当知。尔时。世尊游甘梨园中。食后如昔常法。中庭经行。我及侍者。尔时世尊便笑。口出五色光。我见已。前长跪白世尊曰。佛不妄笑。愿闻本末。如来．至真．等正觉。终不妄笑。尔时。迦叶。佛告我言。过去世时于此贤劫中。有如来名拘留孙至真．等正觉。出现于世。复于此处为诸弟子而广说法。复次。于此贤劫中。复有拘那含如来．至真．等正觉。出现于世。尔时彼佛亦于此处而广说法。次复。此贤劫中迦叶如来．至真．等正觉。出现于世。迦叶如来亦于此处而广说法</p>
<p>尔时。迦叶。我于佛前长跪白佛言。愿令后释迦文佛亦于此处。与诸弟子具足说法。此处便为四如来金刚之座。恒不断绝</p>
<p>尔时。迦叶。释迦文佛于彼坐。便告我言。阿难。昔者此坐。贤劫之中有王出世。名摩诃提婆。乃至八万四千岁以王法教化。训之以德。经历年岁。便告劫比言。若见我首有白发者。便时告吾</p>
<p>尔时。彼人闻王教令。复经数年。见王首上有白发生。便前长跪白大王曰。大王当知。首上已生白发。时王告彼人言。捉取金镊。拔吾白发。著吾手中。尔时。彼人受王教令。便执金镊。前拔白发</p>
<p>尔时。大王见白发已。便说此偈</p>
<p>于今我首上　　已生衰耗毛</p>
<p>天使已来至　　宜当时出家</p>
<p>我今已食人中之福。宜当自勉升天之德。剃除须发。著三法衣。以信坚固。出家学道。离于众苦</p>
<p>尔时。王摩诃提婆便告第一太子。名曰长寿。卿今知不。吾首已生白发。意欲剃除须发。著三法衣。以信坚固。出家学道。离于众苦。汝绍吾位。以法治化。勿令有失。违吾言教。造凡夫行。所以然者。若有斯人。违吾言者。便为凡夫之行。凡夫者。长处三涂．八难之中。尔时。王摩诃提婆以王之位授太子已。复以财宝赐与劫比。便于彼处剃除须发。著三法衣。以信坚固。出家学道。离于众苦。于八万四千岁善修梵行。行四等心。慈．悲．喜．护。身逝命终。生梵天上</p>
<p>时。长寿王忆父王教。未曾暂舍。以法治化。无有阿曲。未经旬日。便复得作转轮圣王。七宝具足。所谓七宝者。轮宝．象宝．马宝．珠宝．玉女宝．典藏宝．典兵宝。是谓七宝。复有千子。勇猛智慧。能除众苦。统领四方</p>
<p>时。长寿王以前王法。如上作偈</p>
<p>敬法奉所尊　　不忘本恩报</p>
<p>复能崇三业　　智者之所贵</p>
<p>我观此义已。以此增一阿含授与优多罗比丘。何以故。一切诸法皆有所由</p>
<p>时。尊者阿难告优多罗曰。汝前作转轮圣王时。不失王教。今复以此法而相嘱累。不失正教。莫作凡夫之行。汝今当知。若有违失如来善教者。便堕凡夫地中。何以故。时。王摩诃提婆不得至竟解脱之地。未得解脱至安隐处。虽受梵天福报。犹不至究竟。如来善业。乃名究竟安隐之处。快乐无极。天．人所敬。必得涅槃。以是之故。优多罗。当奉持此法。讽诵读念。莫令缺漏</p>
<p>尔时。阿难便说偈曰</p>
<p>于法当念故　　如来由是生</p>
<p>法兴成正觉　　辟支罗汉道</p>
<p>法能除众苦　　亦能成果实</p>
<p>念法不离心　　今报后亦受</p>
<p>若欲成佛者　　犹如释迦文</p>
<p>受持三藏法　　句逗不错乱</p>
<p>三藏虽难持　　义理不可穷</p>
<p>当诵四阿含　　便断天人径</p>
<p>阿含虽难诵　　经义不可尽</p>
<p>戒律勿令失　　此是如来宝</p>
<p>禁律亦难持　　阿含亦复然</p>
<p>牢持阿毗昙　　便降外道术</p>
<p>宣畅阿毗昙　　其义亦难持</p>
<p>当诵三阿含　　不失经句逗</p>
<p>契经阿毗昙　　戒律流布世</p>
<p>天人得奉行　　便生安隐处</p>
<p>设无契经法　　亦复无戒律</p>
<p>如盲投于冥　　何时当见明</p>
<p>以是嘱累汝　　并及四部众</p>
<p>当持勿轻慢　　于释迦文尼</p>
<p>尊者阿难说是语时。天地六反震动。诸尊神天在虚空中。手执天华而散尊者阿难上。及散四部之众。一切天．龙．鬼神．干沓和．阿须伦．加留罗．甄陀罗．摩休勒等。皆怀欢喜而悉叹曰。善哉。善哉。尊者阿难。上中下言。悉无不善。于法当恭敬。诚如所说。诸天．世人无不从法而得成就。若有行恶。便堕地狱．饿鬼．畜生</p>
<p>尔时。尊者阿难于四部众中而师子吼。劝一切人。奉行此法。尔时。座上三万天．人得法眼净</p>
<p>尔时。四部之众．诸天．世人闻尊者所说。欢喜奉行</p>
<p>增壹阿含经十念品第二</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。去众乱想。逮沙门果。自致涅槃。云何为一法。所谓念佛。当善修行。当广演布。便成神通。去众乱想。逮沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。去众乱想。逮沙门果。自致涅槃。云何为一法。所谓念法。当善修行。当广演布。便成神通。去众乱想。逮沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。去众乱想。获沙门果。自致涅槃。云何为一法。所谓念众。当善修行。当广演布。便成神通。除众乱想。逮沙门果。自致涅槃。是故。诸比丘。当修行一法。当广演布一法。如是。诸比丘。当作是学。</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除众乱想。逮沙门果。自致涅槃。云何为一法。所谓念戒。当善修行。当广演布。便成神通。除去众想。逮沙门果。自致涅槃。是故。诸比丘。当修行一法。当广布一法。如是。诸比丘。当作是学。</p>
<p>是时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。去众乱想。逮沙门果。自致涅槃。云何为一法。所谓念施。当善修行。当广演布。便成神通。除众乱想。逮沙门果。自致涅槃。如是。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除诸乱想。获沙门果。自致涅槃。云何为一法。所谓念天。当善修行。当广演布。便成神通。除去诸想。获沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除诸乱想。获沙门果。自致涅槃。云何为一法。所谓念休息。当善修行。当广演布。便成神通。去诸乱想。获沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除诸乱想。获沙门果。自致涅槃。云何为一法。所谓念安般。当善修行。当广演布。便成神通。去诸乱想。获沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除诸乱想。逮沙门果。自致涅槃。云何为一法。所谓念身非常。当善修行。当广演布。便成神通。去众乱想。得沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。便成神通。除诸乱想。获沙门果。自致涅槃。云何为一法。所谓念死。当善修行。当广演布。便成神通。去众乱想。得沙门果。自致涅槃。是故。诸比丘。当修行一法。当广布一法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>佛法圣众念　　戒施及天念</p>
<p>休息安般念　　身死念在后</p>
<p>增壹阿含经卷第一</p>
<p>于今我首上　　已生衰耗毛</p>
<p>天使已来至　　宜当时出家</p>
<p>我今已食人中之福。宜当自勉升天之德。剃除须发。著三法衣。以信坚固。出家学道。离于众苦</p>
<p>时。长寿王告第一太子善观曰。卿今知不。吾已首上生白发。意欲剃除须发。著三法衣。以信坚固。出家学道。离于众苦。汝绍吾位。以法治化。勿令有失。违吾言教。造凡夫行。所以然者。若有斯人。违吾言者。为凡夫之行。夫凡夫者。长处三涂．八难之中。时。王长寿八万四千岁善修梵行。行四等心。慈．悲．喜．护。身逝命终。生梵天上。时。王善观忆父王教。未曾暂舍。以法治化。无有阿曲</p>
<p>迦叶。知不。尔时摩诃提婆。岂异人乎。莫作是观。尔时王者。今释迦文是。时长寿王者。今阿难身是。尔时善观者。今优多罗比丘是。恒受王法未曾舍忘。亦不断绝。时。善观王复兴父王敕。以法治化。不断王教。所以然者。以父王教。难得违故</p>
<p>尔时。尊者阿难便说偈曰</p>
<p>增壹阿含经卷第二</p>
<p>东晋罽宾三藏瞿昙僧伽提婆译</p>
<p>广演品第三</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。已修行一法。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念佛</p>
<p>佛告诸比丘。云何修行念佛。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别之</p>
<p>答曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念佛。观如来形。未曾离目。已不离目。便念如来功德。如来体者。金刚所成。十力具长。四无所畏。在众勇健。如来颜貌。端正无双。视之无厌。戒德成就。犹如金刚。而不可毁。清净无瑕。亦如琉璃。如来三昧。未始有减。已息永寂。而无他念。憍慢强梁。诸情憺怕。欲意．恚想．愚惑之心．犹豫网结。皆悉除尽。如来慧身。智无崖底。无所挂碍。如来身者。解脱成就。诸趣已尽。无复生分。言。我当更堕于生死。如来身者。度知见城。知他人根。应度不度。此死生彼。周旋往来生死之际。有解脱者。无解脱者。皆具知之。是谓修行念佛。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离佛念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行．广布一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念法</p>
<p>佛告诸比丘。云何修行念法。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>对曰。如是。世尊。诸比丘前受教已</p>
<p>佛告之曰。若有比丘正身正意。结跏趺坐。系念在前。无有他想。专精念法。除诸欲爱。无有尘劳。渴爱之心。永不复兴。夫正法者。于欲至无欲。离诸结缚．诸盖之病。此法犹如众香之气。无有瑕疵乱想之念。是谓。比丘。修行念法者。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。是故。诸比丘。常当思惟。不离法念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大功德。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念僧</p>
<p>佛告诸比丘。云何修行念僧。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念众。如来圣众。善业成就。质直顺义。无有邪业。上下和穆。法法成就。如来圣众。戒成就。三昧成就。智慧成就。解脱成就。度知见成就。圣众者。所谓四双八辈。是谓如来圣众。应当恭敬。承事礼顺。所以然者。是世福田故。于此众中。皆同一器。亦以自度。复度他人至三乘道。如此之业名曰圣众。是谓。诸比丘。若念僧者。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。是故。诸比丘。常当思惟。不离僧念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念戒</p>
<p>佛告诸比丘。云何修行念戒。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念戒。所谓戒者。息诸恶故。戒能成道。令人欢喜。戒缨络身。现众好故。夫禁戒者。犹吉祥瓶。所愿便克。诸道品法。皆由戒成。如是。比丘。行禁戒者。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离戒念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念施</p>
<p>佛告诸比丘。云何修行念施。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念施。我今所施。施中之上。永无悔心。无返报想。快得善利。若人骂我。我终不报。设人害我。手卷相加。刀杖相向。瓦石相掷。当起慈心。不兴嗔恚。我所施者。施意不绝。是谓。比丘。名曰大施。便成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离施念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露法。至无为处。便成神通。除诸乱想。逮沙门果。自致涅槃。云何为一法。所谓念天</p>
<p>佛告诸比丘。云何修行念天。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念天。身．口．意净。不造秽行。行戒成身。身放光明。无所不照。成彼天身。善果报。成彼天身。众行具足。乃成天身。如是。诸比丘。名曰念天。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离天念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念休息</p>
<p>佛告诸比丘。云何修行念休息。便有名誉。成大果报。众善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所说。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念休息。所谓休息者。心意想息。志性详谛。亦无卒暴。恒专一心。意乐闲居。常求方便。入三昧定。常念不贪。胜光上达。如是。诸比丘。名曰念休息。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离休息念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普具。得甘露味。至无为处。便成神通。除诸乱想。逮沙门果。自致涅槃。云何为一法。所谓念安般</p>
<p>佛告诸比丘。云何修行念安般。便有名誉。成大果报。众善普具。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所宣。唯愿世尊为诸比丘说此妙义。诸比丘从如来闻已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念安般。所谓安般者。若息长时。亦当观知我今息长。若复息短。亦当观知我今息短。若息极冷。亦当观知我身息冷。若复息热。亦当观知我今息热。具观身体。从头至足皆当观知。若复息有长短。亦当观息有长有短。用心持身。知息长短。皆悉知之。寻息出入。分别晓了。若心持身知息长短。亦复知之。数息长短。分别晓了。如是。诸比丘。名曰念安般。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离安般念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为道。便成神通。除诸乱想。逮沙门果。自致涅槃。云何为一法。所谓念身</p>
<p>佛告诸比丘。云何修行念身。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所宣。唯愿世尊为诸比丘说此妙法。诸比丘从如来闻法已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念身。所谓念身者。发．毛．爪．齿．皮．肉．筋．骨．胆．肝．肺．心．脾．肾．大肠．小肠．白膱．膀胱．屎．尿．百叶．沧．荡．脾．泡．溺．泪．唾．涕．脓．血．肪脂．[泳-永+羡]．髑髅．脑。何者是身为。地种是也。水种是也。火种是耶。风种是也。为父种．母种所造耶。从何处来。为谁所造。眼．耳．鼻．口．身．心。此终当生何处。如是。诸比丘。名曰念身。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离身念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法已。便有名誉。成大果报。诸善普至。得甘露味。至无为处。便成神通。除诸乱想。逮沙门果。自致涅槃。云何为一法。所谓念死</p>
<p>佛告诸比丘。云何修行念死。便有名誉。成大果报。诸善普至。得甘露味。至无为处。便成神通。除诸乱想。获沙门果。自致涅槃</p>
<p>尔时。诸比丘白世尊曰。诸法之本。如来所宣。唯愿世尊为诸比丘说此妙法。诸比丘从如来闻法已。便当受持</p>
<p>尔时。世尊告诸比丘。谛听。谛听。善思念之。吾当为汝广分别说</p>
<p>诸比丘对曰。如是。世尊。诸比丘前受教已</p>
<p>世尊告曰。若有比丘正身正意。结跏趺坐。系念在前。无有他想。专精念死。所谓死者。此没生彼。往来诸趣。命逝不停。诸根散坏。如腐败木。命根断绝。宗族分离。无形无响。亦无相貌。如是。诸比丘。名曰念死。便得具足。成大果报。诸善普至。得甘露味。至无为处。便成神通。除诸乱想。获沙门果。自致涅槃。是故。诸比丘。常当思惟。不离死念。便当获此诸善功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>佛法及圣众　　乃至竟死念</p>
<p>虽与上同名　　其义各别异</p>
<p>增壹阿含经卷第二</p>
<p>增壹阿含经卷第三</p>
<p>东晋罽宾三藏瞿昙僧伽提婆译</p>
<p>弟子品第四</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我声闻中第一比丘。宽仁博识。善能劝化。将养圣众。不失威仪。所谓阿若拘邻比丘是。初受法味。思惟四谛。亦是阿若拘邻比丘。善能劝导。福度人民。所谓优陀夷比丘是。速成神通。中不有诲。所谓摩诃男比丘是。恒飞虚空。足不蹈地。善肘比丘是。乘虚教化。意无荣冀。所谓婆破比丘是。居乐天上。不处人中。所谓牛迹比丘是。恒观恶露不净之想。善胜比丘是。将养圣众。四事供养。所谓优留毗迦叶比丘是。心意寂然。降伏诸结。所谓江迦叶比丘是。观了诸法。都无所著。所谓象迦叶比丘是</p>
<p>拘邻陀．夷．男　　善肘．婆第五</p>
<p>牛迹．及善胜　　迦叶三兄弟</p>
<p>（二）</p>
<p>我声闻中第一比丘。威容端正。行步庠序。所谓马师比丘是。智慧无穷。决了诸疑。所谓舍利弗比丘是。神足轻举。飞到十方。所谓大目揵连比丘是。勇猛精进。堪任苦行。所谓二十亿耳比丘是。十二头陀。难得之行。所谓大迦叶比丘是。天眼第一。见十方域。所谓阿那律比丘是。坐禅入定。心不错乱。所谓离曰比丘是。能广劝率。施立斋讲。陀罗婆摩罗比丘是。安造房舍。兴招提僧。所谓小陀罗婆摩罗比丘是。贵豪种族。出家学道。所谓罗吒婆罗比丘是。善分别义。敷演道教。所谓大迦旃延比丘是</p>
<p>马师．舍利弗　　拘律．耳．迦叶</p>
<p>阿那律．离曰　　摩罗．吒．旃延</p>
<p>（三）</p>
<p>我声闻中第一比丘。堪任受筹。不违禁法。所谓军头婆漠比丘是。降伏外道。履行正法。所谓宾头卢比丘是。瞻视疾病。供给医药。所谓识比丘是。四事供养衣被．饮食。亦是识比丘。能造偈颂。叹如来德。鹏耆舍比丘是。言论辩了而无疑滞。亦是鹏耆舍比丘。得四辩才。触难答对。所谓摩诃拘絺罗比丘是。清净闲居。不乐人中。所谓坚牢比丘是。乞食耐辱。不避寒暑。所谓难提比丘是。独处静坐。专意念道。所谓今毗罗比丘是。一坐一食。不移乎处。所谓施罗比丘是。守持三衣。不离食．息。所谓浮弥比丘是</p>
<p>军头．宾头卢　　识．鹏．拘絺罗</p>
<p>善牢及难提　　今毗．施罗．弥</p>
<p>（四）</p>
<p>我声闻中第一比丘。树下坐禅。意不移转。所谓狐疑离曰比丘是。苦身露坐。不避风雨。所谓婆嗟比丘是。独乐空闲。专意思惟。所谓陀素比丘是。著五纳衣。不著荣饰。所谓尼婆比丘是。常乐冢间。不处人中。所谓优多罗比丘是。恒坐草蓐。日福度人。所谓卢醯宁比丘是。不与人语。视地而行。所谓优钳摩尼江比丘是。坐起行步。常入三昧。所谓删提比丘是。好游远国。教授人民。所谓昙摩留支比丘是。喜集圣众。论说法味。所谓迦泪比丘是</p>
<p>狐疑．婆蹉离　　陀苏．婆．优多</p>
<p>卢醯．优迦摩　　息．昙摩留泪</p>
<p>（五）</p>
<p>我声闻中第一比丘。寿命极长。终不中夭。所谓婆拘罗比丘是。常乐闲居。不处众中。所谓婆拘罗比丘是。能广说法。分别义理。所谓满愿子比丘是。奉持戒律。无所触犯。优波离比丘是。得信解脱。意无犹豫。所谓婆迦利比丘是。天体端正。与世殊异。所谓难陀比丘是。诸根寂静。心不变易。亦是难陀比丘。辩才卒发。解人疑滞。所谓婆陀比丘是。能广说义。理不有违。所谓斯尼比丘是。喜著好衣。行本清净。所谓天须菩提比丘是。常好教授诸后学者。难陀迦比丘是。善诲禁戒比丘尼僧。所谓须摩那比丘是</p>
<p>婆拘．满．波离　　婆迦利．难陀</p>
<p>陀．尼．须菩提　　难陀．须摩那</p>
<p>（六）</p>
<p>我声闻中第一比丘。功德盛满。所适无短。所谓尸婆罗比丘是。具足众行道品之法。所谓优波先迦兰陀子比丘是。所说和悦。不伤人意。所谓婆陀先比丘是。修行安般。思惟恶露。所谓摩诃迦延那比丘是。计我无常。心无有想。所谓优头槃比丘是。能杂种论。畅悦心识。所谓拘摩罗迦叶比丘是。著弊恶衣。无所羞耻。所谓面王比丘是。不毁禁戒。诵读不懈。所谓罗云比丘是。以神足力能自隐曀。所谓般兔比丘是。能化形体。作若干变。所谓周利般兔比丘是</p>
<p>尸婆．优波先　　婆陀．迦延那</p>
<p>优头．王．迦叶　　罗云．二般兔</p>
<p>（七）</p>
<p>我声闻中第一比丘。豪族富贵。天性柔和。所谓释王比丘是。乞食无厌足。教化无穷。所谓婆提婆罗比丘是。气力强盛。无所畏难。亦是婆提婆罗比丘是。音响清彻。声至梵天。所谓罗婆那婆提比丘是。身体香洁。熏乎四方。鸯迦阇比丘是。我声闻中第一比丘。知时明物。所至无疑。所忆不忘。多闻广远。堪任奉上。所谓阿难比丘是。庄严服饰。行步顾影。所谓迦持利比丘是。诸王敬待。群臣所宗。所谓月光比丘是。天人所奉。恒朝侍省。所谓输提比丘是。以舍人形。像天之貌。亦是输提比丘。诸天师导。旨授正法。所谓天比丘是。自忆宿命无数劫事。所谓果衣比丘是</p>
<p>释王．婆提波　　罗婆．鸯迦阇</p>
<p>阿难．迦．月光　　输提．天．婆醯</p>
<p>（八）</p>
<p>我声闻中第一比丘。体性利根。智慧渊远。所谓鸯掘魔比丘是。能降伏魔外道邪业。所谓僧迦摩比丘是。入水三昧。不以为难。所谓质多舍利弗比丘是。广有所识。人所敬念。亦是质多舍利弗比丘是。入火三昧。普照十方。所谓善来比丘是。能降伏龙。使奉三尊。所谓那罗陀比丘是。降伏鬼神。改恶修善。所谓鬼陀比丘是。降干沓和。勤行善行。所谓毗卢遮比丘是。恒乐空定。分别空义。所谓须菩提比丘是。志在空寂。微妙德业。亦是须菩提比丘。行无想定。除去诸念。所谓耆利摩难比丘是。入无愿定。意不起乱。所谓焰盛比丘是</p>
<p>鸯掘．僧迦摩　　质多．婆．那罗</p>
<p>阅叉．浮卢遮　　善业及摩难</p>
<p>（九）</p>
<p>我声闻中第一比丘。入慈三昧。心无恚怒。梵摩达比丘是。入悲三昧。成就本业。所谓须深比丘是。得喜行德。无若干想。所谓娑弥陀比丘是。常守护心。意不舍离。所谓跃波迦比丘是。行焰盛三昧。终不解脱。所谓昙弥比丘是。言语粗犷。不避尊贵。所谓比利陀婆遮比丘是。入金光三昧。亦是比利陀婆遮比丘。入金刚三昧。不可沮坏。所谓无畏比丘是。所说决了。不怀怯弱。所谓须泥多比丘是。恒乐静寂。意不处乱。所谓陀摩比丘是。义不可胜。终不可伏。所谓须罗陀比丘是</p>
<p>梵达．须深摩　　娑弥．跃．昙弥</p>
<p>毗利陀．无畏　　须泥陀．须罗</p>
<p>（一○）</p>
<p>我声闻中第一比丘。晓了星宿。预知吉凶。所谓那伽波罗比丘是。恒喜三昧。禅悦为食。所谓婆私吒比丘是。常以喜为食。所谓须夜奢比丘是。恒行忍辱。对至不起。所谓满愿盛明比丘是。修习日光三昧。所谓弥奚比丘是。明算术法。无有差错。所谓尼拘留比丘是。分别等智。恒不忘失。所谓鹿头比丘是。得雷电三昧者。不怀恐怖。所谓地比丘是。观了身本。所谓头那比丘是。最后取证得漏尽通。所谓须拔比丘是</p>
<p>那迦．吒．舍那　　弥奚．尼拘留</p>
<p>鹿头．地．头那　　须拔最在后</p>
<p>此百贤圣悉应广演</p>
<p>增壹阿含经比丘尼品第五</p>
<p>（一）</p>
<p>我声闻中第一比丘尼。久出家学。国王所敬。所谓大爱道瞿昙弥比丘尼是。智慧聪明。所谓识摩比丘尼是。神足第一。感致诸神。所谓优钵华色比丘尼是。行头陀法。十一限碍。所谓机梨舍瞿昙弥比丘尼是。天眼第一。所照无碍。所谓奢拘梨比丘尼是。坐禅入定。意不分散。所谓奢摩比丘尼是。分别义趣。广演道教。所谓波头兰阇那比丘尼是。奉持律教。无所加犯。所谓波罗遮那比丘尼是。得信解脱。不复退还。所谓迦旃延比丘尼是。得四辩才。不怀怯弱。所谓最胜比丘尼是</p>
<p>大爱及识摩　　优钵．机昙弥</p>
<p>拘利．奢．兰阇　　那罗．迦旃胜</p>
<p>（二）</p>
<p>我声闻中第一比丘尼。自识宿命无数劫事。所谓扙陀迦毗离比丘尼是。颜色端正。人所敬爱。所谓醯摩阇比丘尼是。降伏外道。立以正教。所谓输那比丘尼是。分别义趣。广说分部。所谓昙摩提那比丘尼是。身著粗衣。不以为愧。所谓优多罗比丘尼是。诸根寂静。恒若一心。所谓光明比丘尼是。衣服齐整。常如法教。所谓禅头比丘尼是。能杂种论。亦无疑滞。所谓檀多比丘尼是。堪任造偈。赞如来德。所谓天与比丘尼是。多闻博知恩慧接下。所谓瞿卑比丘尼是。</p>
<p>拔陀．阇．输那　　昙摩那．优多</p>
<p>光明．禅．檀多　　天与及瞿卑</p>
<p>（三）</p>
<p>我声闻中第一比丘尼。恒处闲静。不居人间。所谓无畏比丘尼是。苦体乞食。不择贵贱。所谓毗舍佉比丘尼是。一处一坐。终不移易。所谓拔陀婆罗比丘尼是。遍行乞求。广度人民。所谓摩怒呵利比丘尼是。速成道果。中间不滞。所谓陀摩比丘尼是。执持三衣。终不舍离。所谓须陀摩比丘尼是。恒坐树下。意不改易。所谓珕须那比丘尼是。恒居露地。不念覆盖。所谓奢陀比丘尼是。乐空闲处。不在人间。所谓优迦罗比丘尼是。长坐草蓐。不著服饰。所谓离那比丘尼是。著五纳衣。以次分越。所谓阿奴波摩比丘尼是</p>
<p>无畏．多毗舍　　婆陀．阿奴波</p>
<p>檀．须檀．奢多　　优迦．离．阿奴</p>
<p>（四）</p>
<p>我声闻中第一比丘尼。乐空冢间。所谓优迦摩比丘尼是。多游于慈。愍念生类。所谓清明比丘尼是。悲泣众生。不及道者。所谓素摩比丘尼是。喜得道者。愿及一切。所谓摩陀利比丘尼是。护守诸行。意不远离。所谓迦罗伽比丘尼是。守空执虚。了之无有。所谓提婆修比丘尼是。心乐无想。除去诸著。所谓日光比丘尼是。修习无愿。心恒广济。所谓末那婆比丘尼是。诸法无疑。度人无限。所谓毗摩达比丘尼是。能广说义。分别深法。所谓普照比丘尼是。</p>
<p>优迦．明．素摩　　摩陀．迦．提婆</p>
<p>日光．摩那婆　　毗摩达．普照</p>
<p>（五）</p>
<p>我声闻中第一比丘尼。心怀忍辱。如地容受。所谓昙摩提比丘尼是。能教化人。使立檀会。所谓须夜摩比丘尼是。办具床座。亦是须夜摩比丘尼是。心已永息。不兴乱想。所谓因陀阇比丘尼是。观了诸法。而无厌足。所谓龙比丘尼是。意强勇猛。无所染著。所谓拘那罗比丘尼是。入水三昧。普润一切。所谓婆须比丘尼是。入焰光三昧。悉照萠类。所谓降提比丘尼是。观恶露不净。分别缘起。所谓遮波罗比丘尼是。育养众人。施与所乏。守迦比丘尼是。我声闻中最后第一比丘尼。拔陀军陀罗拘夷国比丘尼是。</p>
<p>昙摩．须夜摩　　因提．龙．拘那</p>
<p>婆须．降．遮波　　守迦．拔陀罗</p>
<p>此五十比丘尼。当广说如上</p>
<p>增壹阿含经清信士品第六</p>
<p>（一）</p>
<p>我弟子中。初闻法药。成贤圣证。三果商客是。第一智慧。质多长者是。神德第一。所谓犍提阿蓝是。降伏外道。所谓掘多长者是。能说深法。所谓优波掘长者是。恒坐禅思。呵侈阿罗婆是。降伏魔宫。所谓勇健长者是。福德盛满。阇利长者是。大檀越主。所谓须达长者是。门族成就。泯兔长者是</p>
<p>三果．质．干提　　掘．波及罗婆</p>
<p>勇．阇利．须达　　泯兔是谓十</p>
<p>（二）</p>
<p>我弟子中第一优婆塞。好问义趣。所谓生漏婆罗门是。利根通明。所谓梵摩俞是。诸佛信使。御马摩纳是。计身无我。喜闻笒婆罗门是。论不可胜。毗裘婆罗门是。能造诵偈。优婆离长者是。言语速疾。亦是优波离长者。喜施好宝。不有吝心。所谓殊提长者是。建立善本。所谓优迦毗舍离是。能说妙法。所谓最上无畏优婆塞是。所说无畏。善察人根。所谓头摩大将领毗舍离是</p>
<p>生漏．梵摩俞　　御马及闻笒</p>
<p>毗裘．优波离　　殊提．优．畏．摩</p>
<p>（三）</p>
<p>我弟子中第一优婆塞。好喜惠施。所谓毗沙王是。所施狭少。光明王是。建立善本。王波斯匿是。得无根善信。起欢喜心。所谓王阿阇世是。至心向佛。意不变易。所谓优填王是。承事正法。所谓月光王子是。供奉圣众。意恒平等。所谓造祇洹王子是。常喜济彼。不自为己。师子王子是。善恭奉人。无有高下。无畏王子是。颜貌端正。与人殊胜。所谓鸡头王子是</p>
<p>毗沙王．光明　　波斯匿．阇王</p>
<p>月．只桓．优填　　师子．畏．鸡头</p>
<p>（四）</p>
<p>我弟子中第一优婆塞。恒行慈心。所谓不尼长者是。心恒悲念一切之类。所谓摩诃纳释种是。常行喜心。所谓拔陀释种是。恒行护心。不失善行。所谓毗阇先优婆塞是。堪任行忍。所谓师子大将是。能杂种论。所谓毗舍御优婆塞是。贤圣默然。难提婆罗优婆塞是。勤修善行。无有休息。所谓优多罗优婆塞是。诸根寂静。所谓天摩优婆塞是。我弟子中最后受证。所谓拘夷那摩罗是</p>
<p>不尼．摩诃纳　　拔陀．优多罗</p>
<p>师子．毗舍．离　　优多．天．摩罗</p>
<p>四十优婆塞。尽当广说如上</p>
<p>增壹阿含经清信女品第七</p>
<p>（一）</p>
<p>我弟子中第一优婆斯。初受道证。所谓难陀难陀婆罗优婆斯是。智慧第一。久寿多罗优婆斯是。恒喜坐禅。须毗耶女优婆斯是。慧根了了。毗浮优婆斯是。堪能说法。鸯竭阇优婆斯是。善演经义。跋陀娑罗须焰摩优婆斯是。降伏外道。婆修陀优婆斯是。音响清彻。无优优婆斯是。能种种论。婆罗陀优婆斯是。勇猛精进。所谓须头优婆斯是</p>
<p>难陀陀．久寿　　须毗．鸯竭阇</p>
<p>须焰及无优　　婆罗陀．须头</p>
<p>（二）</p>
<p>我弟子中第一优婆斯。供养如来。所谓摩利夫人是。承事正法。所谓须赖婆夫人是。供养圣众。舍弥夫人是。瞻视当来过去贤士。所谓月光夫人是。檀越第一。雷电夫人是。恒行慈三昧。所谓摩诃光优婆斯是。行悲哀愍。毗提优婆斯是。喜心不绝。拔提优婆斯是。行守护业。难陀母优婆斯是。得信解脱。照曜优婆斯是</p>
<p>摩利．须赖婆　　舍弥．光月．雷</p>
<p>大光．毗提．陀　　难陀及照曜</p>
<p>（三）</p>
<p>我弟子中第一。恒行忍辱。所谓无优优婆斯是。行空三昧。所谓毗仇先优婆斯是。行无想三昧。所谓优那陀优婆斯是。行无愿三昧。无垢优婆斯是。好教授彼。尸利夫人优婆斯是。善能持戒。鸯竭摩优婆斯是。形貌端正。雷焰优婆斯是。诸根寂静。最胜优婆斯是。多闻博知。泥罗优婆斯是。能造颂偈。修摩迦提须达女优婆斯是。无所怯弱。亦是须达女优婆斯是。我声闻中最后取证优婆斯者。所谓蓝优婆斯是</p>
<p>无优．毗仇先　　优那．无垢．尸</p>
<p>鸯竭．雷焰．胜　　泥．修．蓝摩女</p>
<p>此三十优婆斯。广说如上</p>
<p>增壹阿含经阿须伦品第八</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。受形大者。莫过阿须伦王。比丘当知。阿须伦形广长八万四千由延。口纵广千由旬。比丘当知。或有是时。阿须伦王欲触犯日时。倍复化身十六万八千由旬。往日月前。日月王见已。各怀恐怖。不宁本处。所以然者。阿须伦形甚可畏故。彼日月王以怀恐惧。不复有光明。然阿须伦不敢前捉日月。何以故。日月威德有大神力。寿命极长。颜色端正。受乐无穷。欲知寿命长短者。住寿一劫。复是此间众生福祐。令日月王不为阿须伦所见触恼。尔时。阿须伦便怀愁忧。即于彼没</p>
<p>如是。诸比丘。弊魔波旬恒在汝后。求其方便。坏败善根。波旬便化极妙奇异色．声．香．味．细滑之法。欲迷乱诸比丘意。波旬作是念。我当会遇得比丘眼便。亦当得耳．鼻．口．身．意之便。尔时。比丘虽见极妙六情之法。心不染著。尔时。弊魔波旬便怀愁忧。即退而去。所以然者。多萨阿竭．阿罗呵威力所致。何以故。诸比丘不近色．声．香．味．细滑法。尔时。比丘恒作是学。受人信施。极为甚难。不可消化。堕坠五趣。不得至无上正真之道。要当专意。未获者获。未得者得。未度者度。未得证者教令成证。是故。诸比丘。未有信施。不起想念。以有信施。便能消化。不起染著。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。多饶益人。安隐众生。愍世群萌。欲使天．人获其福祐。云何为一人。所谓多萨阿竭．阿罗呵．三耶三佛。是谓一人出现于世。多饶益人。安隐众生。愍世群萌。欲使天．人获其福祐。是故。诸比丘。常兴恭敬于如来所。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。云何为一人。所谓多萨阿竭．阿罗呵．三耶三佛。是谓一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。是故。诸比丘。常兴恭敬于如来所。亦当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。便有智慧光明出现于世。云何为一人。所谓多萨阿竭．阿罗呵．三耶三佛。是谓一人出现于世。便有智慧光明出现于世。是故。诸比丘。当信心向佛。无有倾邪。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。无明大冥便自消灭。尔时。凡愚之士为此无明所见缠结。生死所趣。如实不知。周旋往来今世．后世。从劫至劫。无有解已。若多萨阿竭．阿罗呵．三耶三佛出现世时。无明大闇便自消灭。是故。诸比丘。当念承事诸佛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。便有三十七品出现于世。云何三十七品道。所谓四意止．四意断．四神足．五根．五力．七觉意．八真行。便出现于世。云何为一人。所谓多萨阿竭．阿罗呵．三耶三佛。是故。诸比丘。常当承事于佛。亦当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人没尽于世。人民之类多怀愁忧。天及人民普失荫覆。云何为一人。所谓多萨阿竭．阿罗呵．三耶三佛。是谓一人没尽于世。人民之类多怀愁忧。天及人民普失荫覆。所以然者。若多萨阿竭于世灭尽。三十七品亦复灭尽。是故。诸比丘。常当恭敬于佛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。尔时天及人民便蒙光泽。便有信心于戒．闻．施．智慧。犹如秋时月光盛满而无尘秽。普有所照。此亦如是。若多萨阿竭．阿罗呵．三耶三佛出现世间。天及人民便蒙光泽。有信心于戒．闻．施．智慧。如月盛满。普照一切。是故。诸比丘。兴恭敬心于如来所。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。尔时天及人民皆悉炽盛。三恶众生便自减少。犹如国界圣王治化时。彼城中人民炽盛。邻国力弱。此亦如是。若多萨阿竭出现世时。三恶趣道便自减少。如是。诸比丘。当信向佛。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。无与等者。不可摸则。独步无侣。无有俦匹。诸天．人民无能及者。信．戒．闻．施．智慧。无能及者。云何为一人。所谓多萨阿竭．阿罗呵．三耶三佛。是谓一人出现于世。无与等者。不可摸则。独步无伴。无有俦匹。诸天．人民无能及者。信．戒．闻．施．智慧。皆悉具足。是故。诸比丘。当信敬于佛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>须伦．益一道　　光明及闇冥</p>
<p>道品．没尽．信　　炽盛．无与等</p>
<p>增壹阿含经卷第三</p>
<p>增壹阿含经卷第四</p>
<p>东晋罽宾三藏瞿昙僧伽提婆译</p>
<p>一子品第九</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。犹如母人。心怀笃信。唯有一子。恒作是念。云何当教。使成为人</p>
<p>尔时。诸比丘白世尊曰。我等。世尊。不解此义。世尊是诸法之本。如来所陈。靡不承受。唯愿世尊与诸比丘说此深法。闻已奉行</p>
<p>尔时。世尊告诸比丘。谛听。谛听。善思念之。吾当为汝分别其义</p>
<p>诸比丘对曰。如是。世尊。尔时。诸比丘从佛受教</p>
<p>世尊告曰。犹彼优婆斯心怀笃信。作是教训。汝今在家。当如质多长者。亦如象童子。所以然者。此是其限。此是其量。世尊受证弟子。所谓质多长者．象童子也。若童子意欲剃除须发。著三法衣。出家学道。当如舍利弗．目犍连比丘。所以然者。此是其限。此是其量。所谓舍利弗．目犍连比丘。好学正法。莫作邪业。兴起非法。设汝生此染著之想。便当坠堕三恶趣中。善念专心。不得者得。不获者获。未得证者。今当受证。所以然者。诸比丘。信施之重。实不可消。令人不得至道。是故。诸比丘。莫生染著之意。已生当灭。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。笃信优婆斯唯有一女。彼当云何教训成就</p>
<p>尔时。诸比丘白世尊曰。我等。世尊。不解此义。世尊是诸法之本。如来所陈。靡不承受。唯愿世尊与诸比丘说此深法。闻已奉行</p>
<p>尔时。世尊告诸比丘。谛听。谛听。善思念之。吾当为汝分别其义</p>
<p>诸比丘对曰。如是。尔时。诸比丘从佛受教</p>
<p>世尊告曰。犹彼笃信优婆斯教训女曰。汝今在家者。当如拘仇多罗优婆斯．难陀母。所以然者。此是其限。此是其量。世尊受证弟子。所谓拘仇多罗优婆斯．难陀母是。若女意欲剃除须发。著三法衣。出家学道者。当如谶摩比丘尼．优钵花色比丘尼。所以然者。此是其量。此是其限。所谓谶摩比丘尼．优钵华色比丘尼。好学正法。莫作邪业。兴起非法。设汝生此染著之想。然当坠堕三恶趣中。善念专心。不果者果。不获者获。未得证者。今当受证。所以然者。诸比丘。信施之重。实不可消。令人不得至道之趣。是故。诸比丘。莫生染著之想。已生当灭。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我不见一法疾于心者。无譬可喻。犹如猕猴舍一取一。心不专定。心亦如是。前想．后想所不同者。以方便法不可摸则。心回转疾。是故。诸比丘。凡夫之人不能观察心意。是故。诸比丘。常当降伏心意。令趣善道。亦当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我不见一法疾于心者。无譬可喻。犹如猕猴舍一取一。心不专定。心亦如是。前想．后想所念不同。是故。诸比丘。凡夫之人不能观察心意所由。是故。诸比丘。常当降伏心意。得趣善道。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我恒观见一人心中所念之事。此人如屈伸臂顷堕泥[黍-禾+利]中。所以然者。由恶心故。心之生病坠堕地狱</p>
<p>尔时。世尊便说偈言</p>
<p>犹如有一人　　心怀嗔恚想</p>
<p>今告诸比丘　　广演其义趣</p>
<p>今正是其时　　设有命终者</p>
<p>假令入地狱　　由心秽行故</p>
<p>是故。诸比丘。当降伏心。勿生秽行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我恒观见一人心中所念之事。如屈伸臂顷而生天上。所以然者。由善心故。已生善心。便生天上</p>
<p>尔时。世尊便说偈言</p>
<p>设复有一人　　而生善妙心</p>
<p>今告诸比丘　　广演其义趣</p>
<p>今正是其时　　设有命终者</p>
<p>便得生天上　　由心善行故</p>
<p>是故。诸比丘。当发净意。勿生秽行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此众中。不见一法最胜最妙。眩惑世人。不至永寂。缚著牢狱。无有解已。所谓男子见女色已。便起想著。意甚爱敬。令人不至永寂。缚著牢狱。无有解已。意不舍离。周旋往来。今世后世。回转五道。动历劫数</p>
<p>尔时。世尊便说偈曰</p>
<p>梵音柔软声　　如来说难见</p>
<p>或复有时见　　系念在目前</p>
<p>亦莫与女人　　往来与言语</p>
<p>恒罗伺捕人　　不得至无为</p>
<p>是故。诸比丘。当除诸色。莫起想著。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此众中。不见一法最胜最妙。眩惑世人。不生永寂。缚著牢狱。无有解已。所谓女见男子色已。便起想著。意甚爱敬。令人不至永寂。缚著牢狱。无有解已。意不舍离。周旋往来。今世后世。回转五道。动历劫数</p>
<p>尔时。世尊便说偈曰</p>
<p>若生颠倒想　　兴念恩爱心</p>
<p>除念意染著　　便无此诸秽</p>
<p>是故。诸比丘。当除诸色。莫起想著。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此众中。不见一法。无欲想便起欲想。已起欲想便增益。无嗔恚想便起嗔恚。已起嗔恚便增多。无睡眠想便起睡眠。已起睡眠便增多。无调戏想便起调戏。已起调戏便增多。无疑想便起疑想。已起疑想便增多。亦当观恶露不净想。设作乱想。无欲想便有欲想。已有欲想便增多。嗔恚．睡眠。本无疑想便起疑想。疑想已起便增多。是故。诸比丘。莫作乱想。常当专意。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此法中。不见一法。未有欲想便不生欲想。已生欲想便能灭之。未生嗔恚想便不生。已生嗔恚想便能灭之。未生睡眠想便不生。已生睡眠想便能灭之。未生调戏想便不生。已生调戏想便能灭之。未生疑想便不生。已生疑想便能灭之。亦当观恶露不净。已观恶露不净。未生欲想便不生。已生便能灭之。未生嗔恚便不生。已生嗔恚便能灭之。乃至疑。未生疑想便不生。已生疑想便能灭之。是故。诸比丘。常当专意观不净想。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>二斯及二心　　一堕一生天</p>
<p>男女想受乐　　二欲想在后</p>
<p>增壹阿含经护心品第十</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法。广布一法已。便得神通。诸行寂静。得沙门果。至泥洹界。云何为一法。所谓无放逸行。云何为无放逸行。所谓护心也。云何护心。于是。比丘。常守护心有漏．有漏法。当彼守护心有漏．有漏法。于有漏法便得悦豫。亦有信乐。住不移易。恒专其意。自力劝勉</p>
<p>如是。比丘。彼无放逸行。恒自谨慎。未生欲漏便不生。已生欲漏便能使灭。未生有漏便不生。已生有漏便能使灭。未生无明漏便不生。已生无明漏便能使灭。比丘于彼无放逸行。闲静一处。恒自觉知而自游戏。欲漏心便得解脱。有漏心．无明漏心便得解脱。已得解脱。便得解脱智。生死已尽。梵行已立。所作已办。更不复受有。如实知之</p>
<p>尔时。世尊便说斯偈</p>
<p>无憍甘露迹　　放逸是死径</p>
<p>无慢则不死　　慢者即是死</p>
<p>是故。诸比丘。当念修行无放逸行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行一法。当广布一法。修行一法。广布一法已。便得神通。诸行寂静。得沙门果。至泥洹处。云何为一法。谓无放逸行于诸善法。云何无放逸行。所谓不触娆一切众生。不害一切众生。不恼一切众生。是谓无放逸行</p>
<p>彼云何名善法。所谓贤圣八道品。等见．等方便．等语．等行．等命．等治．等念．等定。是谓善法</p>
<p>尔时。世尊便说偈曰</p>
<p>施一切众生　　不如法施人</p>
<p>虽施众生福　　一人法施胜</p>
<p>是故。诸比丘。当修行善法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当云何观檀越施主</p>
<p>尔时。诸比丘白世尊曰。世尊是诸法之王。唯愿世尊与诸比丘而说此义。闻已尽当奉持</p>
<p>尔时。世尊告诸比丘。谛听。谛听。善思念之。我当与汝分别其义</p>
<p>对曰。如是。世尊。尔时。诸比丘从佛受教</p>
<p>世尊告曰。檀越施主当恭敬如子孝顺父母。养之．侍之。长益五阴。于阎浮利地现种种义。观檀越主能成人戒．闻．三昧．智慧。诸比丘多所饶益。于三宝中无所挂碍。能施卿等衣被．饮食．床榻．卧具．病瘦医药。是故。诸比丘。当有慈心于檀越所。小恩常不忘。况复大者。恒以慈心向彼檀越。说身．口．意清净之行。不可称量。亦无有限。身行慈。口行慈。意行慈。使彼檀越所施之物。终不唐捐。获其大果。成大福祐。有大名称。流闻世间。甘露法味。如是。诸比丘。当作是学</p>
<p>尔时。世尊便说偈曰</p>
<p>施以成大财　　所愿亦成就</p>
<p>王及诸贼盗　　不能侵彼物</p>
<p>施以得王位　　绍继转轮处</p>
<p>七宝具足成　　本施之所致</p>
<p>布施成天身　　首著杂宝冠</p>
<p>与诸妓女游　　本施之果报</p>
<p>施得天帝释　　天王威力盛</p>
<p>千眼庄严形　　本施之果报</p>
<p>布施成佛道　　三十二相具</p>
<p>转无上法轮　　本施之果报</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。檀越施主当云何承事供养精进持戒诸贤圣人</p>
<p>尔时。诸比丘白世尊曰。世尊是诸法之王。唯愿世尊与诸比丘而说此义。尽当奉持</p>
<p>尔时。世尊告诸比丘。谛听。谛听。善思念之。我当与汝分别其义</p>
<p>对曰。如是。世尊。尔时。诸比丘从佛受教</p>
<p>世尊告曰。檀越施主承事供养精进持戒诸多闻者。犹如与迷者指示其路。粮食乏短而给施食。恐怖之人令无忧恼。惊畏者教令莫惧。无所归者与作覆护。盲者作眼目。与病作医王。犹如田家农夫修治田业。除去秽草。便能成就谷食。比丘常当除弃五盛阴病。求入无畏泥洹城中。如是。诸比丘。檀越施主承事供养精进持戒诸多闻者当施</p>
<p>尔时。阿那邠持长者集在彼众。尔时长者阿那邠持白世尊曰。如是。世尊。如是。如来。一切施主及与受者犹吉祥瓶。诸受施人如毗沙王。劝人行施如亲父母。受施之人是后世良祐。一切施主及与受者犹如居士</p>
<p>世尊告曰。如是。长者。如汝所言</p>
<p>阿那邠持长者白世尊曰。自今已后。门不安守。亦不拒逆比丘．比丘尼．优婆塞．优婆斯。及诸行路乏粮食者</p>
<p>尔时。阿那邠持长者白世尊曰。唯愿世尊及比丘众受弟子请。尔时。世尊默然受长者请</p>
<p>尔时。长者见世尊默然受请。即礼佛三匝。还归所在。到舍已。即其夜办具甘馔种种饭食。广敷坐具。自白。时到。食具已办。唯愿世尊愿时临顾</p>
<p>尔时。世尊将诸比丘众。著衣持钵。诣舍卫城。至长者家。到已。各自就座。诸比丘僧亦各随次坐</p>
<p>尔时。长者见佛．比丘众坐定。手自斟酌。行种种饮食。以行种种饮食。各收钵坐。更取卑座。在如来前欲听闻法</p>
<p>尔时。长者白世尊言。善哉。如来。听诸比丘随所须物三衣．钵盂．针筒．尼师坛．衣带．法澡罐。及余一切沙门杂物。尽听弟子家取之</p>
<p>尔时。世尊告诸比丘。汝等若须衣裳．钵器及尼师坛．法澡罐。及余一切沙门杂物。听使此取。勿足疑难。起想著心</p>
<p>尔时。世尊与长者阿那邠持说微妙之法。说妙法已。便从坐起而去。当于尔时。阿那邠持复于四城门而广惠施。第五市中。第六在家。须食与食。须浆与浆。须车乘．妓乐．香熏．璎珞。悉皆与之</p>
<p>尔时。世尊闻长者阿那邠持于四城门中广作惠施。复于大市布施贫乏。复于家内布施无量。尔时。世尊告诸比丘。我弟子中第一优婆塞好喜布施。所谓须达长者是</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。阿那邠持长者便往至世尊所。头面礼世尊足。在一面坐。世尊告曰。云何。长者。贵家恒布施贫乏耶</p>
<p>长者对曰。如是。世尊。恒布施贫乏。于四城门而广布施。复在家中给与所须。世尊。我或时作是念。并欲布施野．飞鸟．猪．狗之属。我亦无是念。此应与。此不应与。亦复无是念。此应与多。此应与少。我恒有是念。一切众生皆由食而存其命。有食便存。无食便丧</p>
<p>世尊告曰。善哉。善哉。长者。汝乃以菩萨心。专精一意而广惠施。然此众生由食得济。无食便丧。长者。汝当获大果。得大名称。有大果报。声彻十方。得甘露法味。所以然者。菩萨之处恒以平等心而以惠施。专精一意。念众生类由食而存。有食便济。无食便丧。是谓。长者。菩萨心所安处而广惠施</p>
<p>尔时。世尊便说偈曰</p>
<p>尽当普惠施　　终无吝悔心</p>
<p>必当遇良友　　得济到彼岸</p>
<p>是故。长者。当平等意而广惠施。如是。长者。当作是学</p>
<p>尔时。长者闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。如我今日审知众生根原所趣。亦知布施之报。最后一抟之余。已不自食。惠施他人。尔时。不起憎嫉之心如毛发许。以此众生不知施之果报。如我皆悉知之。施之果报。平等之报。心无有异。是故。众生不能平等施而自堕落。恒有悭嫉之心。缠裹心意</p>
<p>尔时。世尊便说偈曰</p>
<p>众生不自觉　　如来之言教</p>
<p>常当普惠施　　专向真人所</p>
<p>志性以清净　　所获福倍多</p>
<p>等共分其福　　后得大果报</p>
<p>所施今善哉　　心向广福田</p>
<p>于此人间逝　　必生于天上</p>
<p>以到彼善处　　快乐自娱乐</p>
<p>吉祥甚欢悦　　一切无乏短</p>
<p>以天威德业　　玉女为营从</p>
<p>平等之施报　　故获此福祐</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。汝等莫畏福报。所以然者。此是受乐之应。甚可爱敬。所以名为福者。有此大报。汝等当畏无福。所以然者。此名苦之原本。愁忧苦恼不可称记。无有爱乐。此名无福。比丘。昔我自念七年行慈心。复过七劫不来此世。复于七劫中生光音天。复于七劫生空梵天处为大梵天。无与等者统百千世界。三十六反为天帝释形。无数世为转轮王。是故。诸比丘。作福莫惓。所以然者。此名受乐之应。甚可爱敬。是谓名为福。汝等当畏无福。所以然者。苦之原本。愁忧苦恼不可称记。此名无福</p>
<p>尔时。世尊便说此偈</p>
<p>快哉福报　　所愿者得　　速至灭尽</p>
<p>到无为处　　正使亿数　　天魔波旬</p>
<p>亦不能娆　　为福业者　　彼恒自求</p>
<p>贤圣之道　　便尽除苦　　后无有忧</p>
<p>是故。诸比丘。为福莫厌。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有承顺一法。不离一法。魔波旬不能得其便。亦不能来触娆人。云何为一法。谓功德福业。所以然者。自忆往昔在道树下。与诸菩萨集在一处。弊魔波旬将诸兵众数千万亿。种种形貌。兽头人身不可称计。天．龙．鬼．神．阿须伦．迦留罗．摩休勒等。皆来运集</p>
<p>时。魔波旬而语我言。沙门速投于地。佛以福德大力。降伏魔怨。诸尘垢消。无有诸秽。便成无上正真道。诸比丘。当观此义。其有比丘功德具足者。弊魔波旬不能得其便。坏其功德</p>
<p>尔时。世尊便说此偈</p>
<p>有福快乐　　无福者苦　　今世后世</p>
<p>为福受乐</p>
<p>是故。诸比丘。为福莫惓</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有比丘修行一法。便不能坏败恶趣。一为趣善。一为趣泥洹。云何修行一法。不能坏败恶趣。所谓心无笃信。是谓修此一法不坏败恶趣。云何修行一法趣善处者。所谓心行笃信。是谓修此一法得趣善处。云何修行一法得至泥洹。所谓恒专心念。是谓修行此法得至泥洹。是故谓。诸比丘。专精心意。念诸善本。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现于世。此众生类便增寿益算。颜色光润。气力炽盛。快乐无极。音声和雅。云何为一人。所谓如来．至真．等正觉。此谓一人出现于世。此众生类便增寿益算。颜色光润。气力炽盛。快乐无极。音声和雅。是故。诸比丘。常当专精一心念佛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>无慢二．念坛　　二施．坚无厌</p>
<p>施福．魔波旬　　恶趣及一人</p>
<p>增壹阿含经卷第四</p>
<p>增壹阿含经卷第五</p>
<p>东晋罽宾三藏瞿昙僧伽提婆译</p>
<p>不逮品第十一</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当灭一法。我证卿等成阿那含。云何为一法。所谓贪欲。诸比丘。当灭贪欲。我证卿等得阿那含</p>
<p>尔时。世尊便说此偈</p>
<p>贪淫之所染　　众生堕恶趣</p>
<p>当勤舍贪欲　　便成阿那含</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当灭一法。我证汝等成阿那含。云何为一法。所谓嗔恚是。诸比丘。当灭嗔恚。我证汝等得阿那含</p>
<p>尔时。世尊便说此偈</p>
<p>嗔恚之所染　　众生堕恶趣</p>
<p>当勤舍嗔恚　　便成阿那含</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当灭一法。舍离一法。我证汝等成阿那含。云何为一法。所谓愚痴。是故。诸比丘。当灭愚痴。我与卿等证阿那含</p>
<p>尔时。世尊便说此偈</p>
<p>愚痴之所染　　众生堕恶趣</p>
<p>当勤舍愚痴　　便成阿那含</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当灭一法。舍离一法。我证汝等成阿那含。云何为一法。所谓悭贪。是故。诸比丘。当灭悭贪。我证汝等阿那含</p>
<p>尔时。世尊便说此偈</p>
<p>悭贪之所染　　众生堕恶趣</p>
<p>当勤舍悭贪　　便成阿那含</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此众初不见一法不可降伏。难得时宜。受诸苦报。所谓心是。诸比丘。此心不可降伏。难得时宜。受诸苦报。是故。诸比丘。当分别心。当思惟心。善念诸善本。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于此众初不见一法易降伏者。易得时宜。受诸善报。所谓心是。诸比丘。当分别心。善念诸善本。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中若有一人而作是念。我悉知之。然后此人不以饮食。在大众中而虚妄语。我或复于异时。观见此人。生染著心。念于财物。便于大众中而作妄语。所以然者。诸比丘。财物染著甚为难舍。令人坠堕三恶道中。不得至无为之处。是故。诸比丘。已生此心。便当舍离。设未生者。勿复兴心染著财物。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中而作是念。正使命断。不于众中而作妄语。我或复于异时观见此人。生染著心。念于财物。便于大众中而作妄语。所以然者。诸比丘。财物染著甚为难舍。令人堕三恶道中。不得至无为之处。是故。诸比丘。已生此心。便当舍离。若未生者。勿复兴心染著财物。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。世尊告诸比丘。云何。诸比丘。颇有见提婆达兜清白之法乎。然复提婆达兜为恶深重。受罪经劫不可疗治。于我法中。不见毫厘之善可称记者。以是之故。我今说提婆达兜诸罪之原首不可疗治。犹如有人而堕深厕。形体没溺。无有一净处。有人欲来济拔其命。安置净处。遍观厕侧及彼人身。颇有净处。吾欲手捉拔济出之。彼人熟视。无一净处而可捉者。便舍而去。如是。诸比丘。我观提婆达兜愚痴之人。不见毫厘之法而可记者。受罪经劫不可疗治。所以然者。提婆达兜愚痴专意。偏著利养。作五逆罪已。身坏命终。生恶趣中。如是。诸比丘。利养深重。令人不得至安隐之处。是故。诸比丘。以生利养心。便当舍离。若未生者。勿兴染心。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。有一比丘闻如来记别调达。受罪一劫不可疗治。时。彼比丘便至尊者阿难所。共相问讯已。在一面坐。尔时。彼比丘问阿难曰。云何。阿难。如来尽观提婆达兜原本已。然后记别。受罪一劫不可疗治乎。颇有所由可得而记耶</p>
<p>时。阿难告曰。如来所说终不虚设。身口所行而无有异。如来真实记提婆达兜别。受罪深重。当经一劫不可疗治</p>
<p>尔时。尊者阿难即从坐起至世尊所。头面礼足。在一面住。尔时。阿难白世尊曰。有一比丘来至我所。而作是说。云何。阿难。如来尽观提婆达兜原本已。然后记别。受罪一劫不可疗治乎。颇有因缘可得记别耶。作是语已。各自舍去</p>
<p>世尊告曰。彼比丘者必晚暮学出家。未久方来至我法中耳。如来所说终不虚妄。云何于中复起犹豫</p>
<p>尔时。世尊告阿难曰。汝往至彼。语比丘言。如来呼卿</p>
<p>阿难对曰。如是。世尊</p>
<p>是时。阿难受世尊教。便往至彼比丘所。到已。语彼比丘曰。如来呼卿。</p>
<p>彼比丘对曰。如是。尊者</p>
<p>尔时。彼比丘便严衣服。共阿难至世尊所。到已。礼世尊足。在一面坐</p>
<p>尔时。世尊告彼比丘。云何。愚人。汝不信如来所说乎。如来所教无有虚妄。汝今乃欲求如来虚妄</p>
<p>时。彼比丘白世尊曰。提婆达兜比丘者。有大神力。有大威势。云何世尊记彼一劫受罪重耶</p>
<p>佛告比丘曰。护汝口语。勿于长夜受苦无量</p>
<p>尔时。世尊便说此偈</p>
<p>游禅世俗通　　至竟无解脱</p>
<p>不造灭尽迹　　复还堕地狱</p>
<p>若使我当见提婆达兜。身有毫厘之善法者。我终不记彼提婆达兜受罪一劫不可疗治。是故。愚人。我不见提婆达兜有毫厘之善法。以是故。记彼提婆达兜受罪一劫不可疗治。所以然者。提婆达兜愚痴。贪著利养。起染著心。作五逆恶。身坏命终。入地狱中。所以然者。利养心重。败人善本。令人不到安隐之处。是故。诸比丘。设有利养心起。便当求灭。若不有心。勿兴想著。如是。诸比丘。当作是学</p>
<p>尔时。彼比丘从坐起。整衣服。礼世尊足。白世尊曰。今自悔过。唯愿垂恕。愚痴所致。造不善行。如来所说。无有二言。然我愚痴。起犹豫想。唯愿世尊受我悔过。改往修来。乃至再三</p>
<p>世尊告曰。善哉。比丘。悔汝所念。恕汝不及。莫于如来兴犹豫想。今受汝悔过。后更莫作。乃至三四</p>
<p>尔时。世尊便说此偈</p>
<p>设有作重罪　　悔过更不犯</p>
<p>此人应禁戒　　拔其罪根原</p>
<p>尔时。彼比丘及四部众闻佛所说。欢喜奉行</p>
<p>四种阿那含　　二心及二食</p>
<p>婆达二契经　　智者当觉知</p>
<p>增壹阿含经壹入道品第十二</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有一入道。净众生行。除去愁忧。无有诸恼。得大智慧。成泥洹证。所谓当灭五盖。思惟四意止。云何名为一入。所谓专一心。是谓一入。云何为道。所谓贤圣八品道。一名正见。二名正治。三名正业。四名正命。五名正方便。六名正语。七名正念。八名正定。是谓名道。是谓一入道</p>
<p>云何当灭五盖。所谓贪欲盖．嗔恚盖调戏盖．眠睡盖．疑盖。是谓当灭五盖</p>
<p>云何思惟四意止。于是。比丘内自观身。除去恶念。无有愁忧。外自观身。除去恶念。无有愁忧。内外观身。除去恶念。无有愁忧。内观痛痛而自娱乐。外观痛痛。内外观痛痛。内观心而自娱乐。外观心。内外观心。内观法。外观法。内外观法而自娱乐</p>
<p>云何比丘内观身而自娱乐。于是。比丘观此身随其性行。从头至足。从足至头。观此身中皆悉不净。无有可贪。复观此身有毛．发．爪．齿．皮．肉．筋．骨．髓．脑．脂膏．肠．胃．心．肝．脾．肾之属。皆悉观知。屎．尿．生熟二藏．目泪．唾．涕．血脉．肪．胆。皆当观知。无可贪者。如是。诸比丘。当观身自娱乐。除去恶念。无有愁忧</p>
<p>复次。比丘。还观此身有地种耶。水．火．风种耶。如是。比丘观此身。复次。比丘。观此身。分别诸界。此身有四种。犹如巧能屠牛之士。若屠牛弟子。解牛节。解而自观见此是脚。此是心。此是节。此是头。如是。彼比丘分别此界。而自观察此身有地．水．火．风种。如是。比丘观身而自娱乐</p>
<p>复次。比丘。观此身有诸孔。漏出不净。犹如彼人观竹园。若观苇丛。如是。比丘观此身有诸孔。漏出诸不净</p>
<p>复次。比丘。观死尸。或死一宿。或二宿。或三宿．四宿。或五宿．六宿．七宿。身体膀胀。臭处不净。复自观身与彼无异。吾身不免此患。若复比丘观死尸。乌鹊．鸱鸟所见啖食。或为虎狼．狗犬．虫兽之属所见啖食。复自观身与彼无异。吾身不离此患。是谓比丘观身而自娱乐</p>
<p>复次。比丘。观死尸。或啖半散落在地。臭处不净。复自观身与彼无异。吾身不离此法。复次。观死尸。肉已尽。唯有骨在。血所涂染。复以此身观彼身亦无有异。如是。比丘观此身。复次。比丘。观死尸筋缠束薪。复自观身与彼无异。如是。比丘观此身</p>
<p>复次。比丘。观死尸骨节分散。散在异处。或手骨．脚骨各在一处。或膞骨。或腰骨。或尻骨。或臂骨。或肩骨。或胁骨。或脊骨。或顶骨。或髑髅。复以此身与彼无异。吾不免此法。吾身亦当坏败。如是。比丘观身而自娱乐</p>
<p>复次。比丘。观死尸白色．白珂色。复自观身与彼无异。吾不离此法。是谓比丘自观身</p>
<p>复次。比丘。若见死尸．骨青．瘀想。无可贪者。或与灰土同色不可分别。如是。比丘。自观身除去恶念。无有愁忧。此身无常。为分散法。如是。比丘内自观身。外观身。内外观身。解无所有</p>
<p>云何比丘内观痛痛。于是。比丘得乐痛时。即自觉知我得乐痛。得苦痛时。即自觉知我得苦痛。得不苦不乐痛时。即自觉知我得不苦不乐痛。若得食乐痛时。便自觉知我得食乐痛。若得食苦痛时。便自觉知我得食苦痛。若得食不苦不乐痛时。亦自觉知我食不苦不乐痛。若得不食乐痛时。便自觉知我得不食乐痛。若得不食苦痛时。亦自觉知我不食苦痛。若得不食不苦不乐痛时。亦自觉知我得不食不苦不乐痛。如是。比丘内自观痛</p>
<p>复次。若复比丘得乐痛时。尔时不得苦痛。尔时自觉知我受乐痛。若得苦痛时。尔时不得乐痛。自觉知我受苦痛。若得不苦不乐痛时。尔时无苦无乐。自觉知我受不苦不乐痛。彼习法而自娱乐。亦观尽法。复观习尽之法。或复有痛而现在前可知可见。思惟原本。无所依倚而自娱乐。不起世间想。于其中亦不惊怖。以不惊怖。便得泥洹。生死已尽。梵行已立。所作已办。更不复受有。如真实知。如是。比丘内自观痛。除去乱念。无有愁忧。外自观痛。内外观痛。除去乱念。无有愁忧。如是。比丘内外观痛</p>
<p>云何比丘观心心法而自娱乐。于是。比丘有爱欲心。便自觉知有爱欲心。无爱欲心。亦自觉知无爱欲心。有嗔恚心。便自觉知有嗔恚心。无嗔恚心。亦自觉知无嗔恚心。有愚痴心。便自觉知有愚痴心。无愚痴心。便自觉知无愚痴心。有爱念心。便自觉知有爱念心。无爱念心。便自觉知无爱念心。有受入心。便自觉知有受入心。无受入心。便自觉知无受入心。有乱念心。便自觉知有乱心。无乱心。便自觉知无乱心。有散落心。亦自觉知有散落心。无散落心。便自觉知无散落心。有普遍心。便自觉知有普遍心。无普遍心。便自觉知无普遍心。有大心。便自觉知有大心。无大心。便自觉知无大心。有无量心。便自觉知有无量心。无无量心。便自觉知无无量心。有三昧心。便自觉知有三昧心。无三昧心。便自觉知无三昧心。未解脱心。便自觉知未解脱心。已解脱心。便自觉知已解脱心。如是。比丘心相观意止</p>
<p>观习法。观尽法。并观习尽之法。思惟法观而自娱乐。可知．可见．可思惟．不可思惟。无所猗。不起世间想。已不起想。便无畏怖。已无畏怖。便无余。已无余。便涅槃。生死已尽。梵行已立。所作已办。更不复受有。如实知之。如是。比丘内自观心心意止。除去乱念。无有忧愁。外观心。内外观心心意止。如是。比丘心心相观意止</p>
<p>云何比丘法法相观意止。于是。比丘修念觉意。依观．依无欲．依灭尽。舍诸恶法。修法觉意．修精进觉意．修念觉意．修猗觉意．修三昧觉意．修护觉意．依观．依无欲．依灭尽。舍诸恶法。如是。比丘法法相观意止</p>
<p>复次。比丘。于爱欲解脱。除恶不善法。有觉．有观。有猗念。乐于初禅而自娱乐。如是。比丘法法相观意止</p>
<p>复次。比丘。舍有觉．有观。内发欢喜。专其一意。成无觉．无观。念猗喜安。游二禅而自娱乐。如是。比丘法法相观意止</p>
<p>复次。比丘。舍于念。修于护。恒自觉知身觉乐。诸贤圣所求。护念清净。行于三禅。如是。比丘法法相观意止</p>
<p>复次。比丘。舍苦乐心。无复忧喜。无苦无乐。护念清净。乐于四禅。如是。比丘法法相观意止。彼行习法。行尽法。并行习尽之法而自娱乐。便得法意止而现在前。可知可见。除去乱想。无所依猗。不起世间想。已不起想。便无畏怖。已无畏怖。生死便尽。梵行已立。所作已办。更不复受有。如实知之。诸比丘。依一入道众生得清净。远愁忧。无复喜想。便逮智慧。得涅槃证。所谓灭五盖。修四意止也</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我于是中不见一法速磨灭者。憎嫉梵行。是故。诸比丘。当修行慈忍。身行慈。口行慈。意行慈。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有一人出现世时。诸天．人民．魔及魔天．沙门．婆罗门。最尊最上。无与等者。福田第一。可事可敬。云何为一人。所谓多萨阿竭．阿罗呵．三耶三佛。是谓一人出现世时。过诸天．人民．阿须伦．魔及魔天．沙门．婆罗门上。最尊最上。无与等者。福田第一。可事可敬。如是。诸比丘。常当供养如来。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。其有瞻视病者。则为瞻视我已。有看病者。则为看我已。所以然者。我今躬欲看视疾病。诸比丘。我不见一人于诸天．世间．沙门．婆罗门施中。最上无过是施。其行是施。尔乃为施。获大果报。得大功德。名称普至。得甘露法味。所谓如来．至真．等正觉。知施中最上无过是施。其行是施。尔乃为施。获大果报。得大功德。我今因此因缘而作是说。瞻视病者。则为瞻视我已而无有异。汝等长夜获大福祐。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。其有叹誉阿练若者。则为叹誉我已。所以然者。我今恒自叹誉阿练若行。其有诽谤阿练若者。则为诽谤我已。其有叹说乞食。则为叹誉我已。所以然者。我恒叹说能乞食者。其有谤毁乞食。则为毁我已。其有叹说独坐者。则为叹说我已。所以然者。我恒叹说能独坐者。其有毁独坐者。则为毁我已。其有叹誉一坐一食者。则为叹誉我已。所以然者。我恒叹誉一坐一食者。其有毁者。则为毁我已。若有叹说坐树下者。则为叹说我身无异。所以然者。我恒叹誉在树下者。若有毁彼在树下者。则为毁我已。其有叹说露坐者。则为叹说我已。所以者何。我恒叹说露坐者。其有毁辱露坐者。则毁辱我已。其有叹说空闲处者。则为叹说我已。所以者何。我恒叹说空闲处者。其有毁辱空闲处者。则为毁辱我已。其有叹说著五纳衣者。则为叹说我已。所以者何。我恒叹说著五纳衣者。其有毁辱著五纳衣者。则为毁辱我已</p>
<p>其有叹说持三衣者。则为叹说我已。何以故。我恒叹说持三衣者。其有毁辱持三衣者。则为毁辱我已。其有叹说在冢间坐者。则为叹说我已。何以故。我恒叹说在塳间坐者。其有毁辱在冢间坐者。则为毁辱我已。其有叹一食者。则为叹说我已。何以故。我恒叹说一食者。其有毁辱一食者。则为毁辱我已。其有叹说日正中食者。则为叹说我已。何以故。我恒叹说正中食者。其有毁辱正中食者。则为毁辱我已</p>
<p>其有叹说诸头陀行者。则为叹说我已。所以然者。我恒叹说诸头陀行。其有毁辱诸头陀行者。则为毁辱我已。我今教诸比丘。当如大迦叶所行。无有漏失者。所以然者。迦叶比丘有此诸行。是故。诸比丘。所学常当如大迦叶。如是。比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。尊者大迦叶住阿练若。到时乞食。不择贫富。一处一坐。终不移易。树下。露坐。或空闲处。著五纳衣。或持三衣。或在冢间。或时一食。或正中食。或行头陀。年高长大。尔时。尊者大迦叶食后。便诣一树下禅定。禅定已。从坐起。整衣服。往至世尊所</p>
<p>是时。世尊遥见迦叶来。世尊告曰。善来。迦叶</p>
<p>时。迦叶便至世尊所。头面礼足。在一面坐</p>
<p>世尊告曰。迦叶。汝今年高长大。志衰朽弊。汝今可舍乞食。乃至诸头陀行。亦可受诸长者请。并受衣裳</p>
<p>迦叶对曰。我今不从如来教。所以然者。若当如来不成无上正真道者。我则成辟支佛。然彼辟支佛尽行阿练若。到时乞食。不择贫富。一处一坐。终不移易。树下。露坐。或空闲处。著五纳衣。或持三衣。或在冢间。或时一食。或正中食。或行头陀。如今不敢舍本所习。更学余行</p>
<p>世尊告曰。善哉。善哉。迦叶。多所饶益。度人无量。广及一切。天．人得度。所以然者。若。迦叶。此头陀行在世者。我法亦当久在于世。设法在世。益增天道。三恶道便减。亦成须陀洹．斯陀含．阿那含三乘之道。皆存于世。诸比丘。所学皆当如迦叶所习。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。利养甚重。令人不得至无上正真之道。所以然者。诸比丘。彼提婆达兜愚人取彼王子婆罗留支五百釜食供养。设彼不与者。提婆达兜愚人终不作此恶。以婆罗留支王子五百釜食。日来供养。是故提婆达兜起五逆恶。身坏命终。生摩诃阿鼻地狱中。以此方便。当知利养甚重。令人不得至无上正真之道。若未生利养心不应生。已生当灭之。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在罗阅城耆阇崛山中。与大比丘众五百人俱</p>
<p>尔时。提婆达兜坏乱众僧。坏如来足。教阿阇世取父王杀。复杀罗汉比丘尼。在大众中而作是说。何处有恶。恶从何生。谁作此恶当受其报。我亦不作此恶而受其报</p>
<p>尔时。有众多比丘。入罗阅城乞食而闻此语。提婆达兜愚人在大众中而作是说。何处有恶。恶从何生。谁作此恶而受其报。尔时。众多比丘食后摄取衣钵。以尼师坛著右肩上。便往至世尊所。头面礼足。在一面坐</p>
<p>尔时。众多比丘白世尊曰。提婆达兜愚人在大众中而作是说。云何为恶无殃。作福无报。无有受善恶之报</p>
<p>尔时。世尊告诸比丘。有恶．有罪。善恶之行皆有报应。若彼提婆达兜愚人知有善恶报者。便当枯竭。愁忧不乐。沸血便从面孔出。以彼提婆达兜不知善恶之报。是故在大众中而作是说。无善恶之报。为恶无殃。作善无福</p>
<p>尔时。世尊便说此偈</p>
<p>愚者审自明　　为恶为有福</p>
<p>我今豫了知　　善恶之报应</p>
<p>如是。诸比丘。当远离恶。为福莫惓。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。受人利养甚重不易。令人不得至无为之处。所以然者。利养之报。断入人皮。以断皮。便断肉。以断肉。便断骨。以断骨。便彻髓。诸比丘。当以此方便。知利养甚重。若未生利养心便不生。已生求令灭之。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。受人利养甚为不易。令人不得至无为之处。所以然者。若彼师利罗比丘不贪利养者。不作尔许无量杀生。身坏命终。生地狱中</p>
<p>尔时。世尊便说此偈</p>
<p>受人利养重　　坏人清白行</p>
<p>是故当制心　　莫贪著于味</p>
<p>师利以得定　　乃至天帝宫</p>
<p>便于神通退　　堕于屠杀中</p>
<p>诸比丘。当以此方便。知受人利养甚为不易。如是。比丘当作是学。未生利养心制令不生。已生此心求方便令灭。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>增壹阿含经卷第五</p>
<p>增壹阿含经卷第六</p>
<p>东晋罽宾三藏瞿昙僧伽提婆译</p>
<p>利养品第十三</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。受人利养甚为不易。令人不得至无为之处。所以然者。若修罗陀比丘不贪利养者。终不于法中。舍三法衣而作居家</p>
<p>修罗陀比丘大作阿练若行。到时乞食。一处一坐。或正中食。树下露坐。乐闲居之处。著五纳衣。或持三衣。或乐冢间。勤身苦行。行此头陀。是时。修罗陀比丘常受蒲呼国王供养。以百味之食。日来给与</p>
<p>尔时。彼比丘意染此食。渐舍阿练若行。到时乞食。一处一坐。正中食。树下露坐。闲居之处。著五纳衣。或持三衣。或乐冢间。勤身苦体。尽舍此已。去三法衣。还为白衣。屠牛杀生。不可称计。身坏命终。生地狱中。诸比丘。以此方便。知利养甚重。令人不得至无上正真之道。若未生利养。制令不生。已生。求方便使灭。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当灭一法。我证汝等成果神通。诸漏得尽。云何为一法。所谓味欲。是故。诸比丘。当灭此味欲。我证汝等成神通果。诸漏得尽</p>
<p>尔时。世尊便说此偈</p>
<p>众生著此味　　死堕恶趣中</p>
<p>今当舍此欲　　便成阿罗汉</p>
<p>是故。诸比丘。常当舍此味著之想。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。于舍卫城内。有一长者。适丧一子。甚爱敬念。未曾能舍。彼见子死。便生狂惑。周旋往来。不停一处。若见人时。便作是语。颇有见我儿乎</p>
<p>尔时。彼人渐渐往至祇洹精舍。到世尊所。在一面住。尔时。彼人白世尊曰。瞿昙沙门。颇见我儿乎</p>
<p>世尊告长者曰。何故颜貌不悦。诸根错乱</p>
<p>尔时。长者报瞿昙曰。焉得不尔。所以然者。我今唯有一子。舍我无常。甚爱敬念。未曾离目前。哀愍彼子。故令我生狂。我今问沙门。见我儿耶</p>
<p>世尊告曰。如是。长者。如汝所问。生．老．病．死。世之常法。恩爱离苦．怨憎会苦。子舍汝无常。岂得不念乎</p>
<p>尔时。彼人闻世尊所说。不入其怀。便舍而退去。前行见人。复作是语。沙门瞿昙说言曰。恩爱分别。便有快乐。如沙门所说。为审尔不</p>
<p>前人对曰。恩爱别离。有何乐哉</p>
<p>当于尔时。去舍卫城不远。有众多人而共博戏。尔时。彼人便作是念。此诸男子聪明智慧。无事不知。我今当以此义问彼诸人</p>
<p>尔时。即诣博戏所。问众人曰。沙门瞿昙向我说曰。恩爱别离苦．怨憎会苦。此者快乐。诸人等今于意云何</p>
<p>是时。诸博戏者报斯人曰。恩爱别离。有何乐哉。言快乐者。此义不然</p>
<p>是时。彼人便作是念。审如来言终不虚妄。云何恩爱别离。当有乐耶。此义不然</p>
<p>尔时。彼人入舍卫城。至宫门外称。沙门瞿昙而作是教。恩爱别离．怨憎之会。此者快乐</p>
<p>尔时。舍卫城及中宫内。普传此语。靡不周遍。当于尔时。大王波斯匿及摩利夫人。共在高楼之上相娱乐戏。尔时。王波斯匿告摩利夫人曰。沙门瞿昙审有斯语。恩爱离别．怨憎之会。此皆快乐</p>
<p>夫人报曰。吾不从如来闻此言教。设当如来有此教者。事亦不虚</p>
<p>王波斯匿告曰。犹如师教弟子。为是．舍是。弟子报言。如是。大师。汝今摩利亦复如是。彼瞿昙沙门虽作是说。汝应作是言。如是不异。无有虚妄。然卿速去。不须在吾前立</p>
<p>尔时。摩利夫人语竹膊婆罗门曰。汝今往诣祇洹精舍。到如来所。持我名字。跪如来足。复以此义具白世尊云。舍卫城内及中宫人有此言论。沙门瞿昙言恩爱别离．怨憎合会。此皆快乐。不审世尊有此教耶。若世尊所有说者。汝善承受。还向我说</p>
<p>是时。竹膊婆罗门受夫人教敕。寻往至祇洹精舍。到世尊所。共相问讯。共相问讯已。在一面坐</p>
<p>时。彼梵志白世尊曰。摩利夫人礼世尊足。问讯如来兴居轻利。游步康强乎。训化盲冥。得无劳耶</p>
<p>复作是语。此舍卫城内普传此言。沙门瞿昙而作是教。恩爱别离．怨憎之会。此乐快哉。不审世尊有是言教耶</p>
<p>尔时。世尊告竹膊婆罗门曰。于此舍卫城内。有一长者丧失一子。彼念此子。狂惑失性。东西驰走。见人便问。谁见我子。然婆罗门。恩爱别离苦．怨憎会苦。此皆无有欢乐。昔日此舍卫城中。复有一老母无常。亦复狂惑不识东西。复有一老父无常。亦复有兄弟姊妹皆悉无常。彼见此无常之变。生狂失性不识东西。婆罗门。昔日此舍卫城中有一人。新迎妇。端正无双。尔时。彼人未经几时。便自贫穷。时。彼妇父母见此人贫。便生此念。吾当夺女更嫁与余人。彼人窃闻妇家父母欲夺吾妇。更嫁与余家。尔时。彼人衣里带利刀。便往至妇家。当于尔时。彼妇在墙外纺作。是时。彼人往至妇父母家问。我妇今为所在。妇母报言。卿妇在墙外阴中纺作。尔时。彼人便往至妇所。到已。问妇曰。云卿父母欲夺汝更余嫁耶。妇报言。信有此语。然我不乐闻此言耶。尔时。彼人即拔利剑。取妇刺杀。复取利剑。自刺其腹。并复作是语。我二人俱取死。婆罗门。当以此方便。知恩爱别离．怨憎会苦。此皆愁忧。实不可言</p>
<p>尔时。竹膊婆罗门白世尊曰。如是。世尊。有此诸恼。实苦不乐。所以然者。昔我有一子。舍我无常。昼夜追忆。不离心怀。时我念儿。心意狂惑。驰走东西。见人便问。谁见我儿。沙门瞿昙今所说者。诚如所言。国事烦多。欲还所止</p>
<p>世尊告曰。今正是时</p>
<p>竹膊婆罗门即从坐起。绕佛三匝而去。往来至摩利夫人所。以此因缘具白夫人</p>
<p>时。摩利夫人复至波斯匿王所。到已。白大王曰。今欲有所问。唯愿大王事事见报。云何。大王。为念琉璃王子不</p>
<p>王报言。甚念。爱愍不去心首</p>
<p>夫人问曰。若当王子有迁变者。大王。为有忧也</p>
<p>王复报言。如是。夫人。如汝所言</p>
<p>夫人问曰。大王当知。恩爱别离。皆兴愁想。云何。大王。为念伊罗王子乎</p>
<p>王报言。我甚爱敬</p>
<p>夫人问曰。大王。若当王子有迁变者。有愁忧耶</p>
<p>王报言。甚有愁忧</p>
<p>夫人报言。当以此方便。知恩爱别离。无有欢乐。云何。大王。念萨罗陀刹利种不</p>
<p>王报言。甚爱敬念</p>
<p>夫人言。云何。大王。若使萨罗陀夫人有变易者。大王为有忧耶</p>
<p>王报言。吾有愁忧</p>
<p>夫人言。大王。当知恩爱别离。此皆是苦</p>
<p>夫人言。王念我不</p>
<p>王言。我爱念汝</p>
<p>夫人言。设当我身有变易者。大王有愁忧乎</p>
<p>王言。设汝身有变易。便有愁忧</p>
<p>大王。当以此方便。知恩爱别离．怨憎合会。无欢乐心</p>
<p>夫人言。云何。大王。念迦尸．拘萨罗人民乎</p>
<p>王言。我甚爱念迦尸．拘萨罗人民</p>
<p>夫人言。迦尸．拘萨罗人民设当变易者。大王有愁忧乎</p>
<p>王言。迦尸．拘萨罗人民当有变易者。我命不存。况言愁忧乎。所以然者。我因迦尸．拘萨罗国人民力。当得自存。以此方便。知命尚不存。何况不生愁忧乎</p>
<p>夫人言。以此知之。恩爱别离。皆有此苦。无有欢乐</p>
<p>尔时。王波斯匿右膝著地。叉手合掌而向世尊。作是说。甚奇。甚奇。彼世尊而说此法。若当彼沙门瞿昙来者。尔乃可得共言论</p>
<p>复语夫人。自今以后。当更看汝胜于常日。所著服饰与吾无异</p>
<p>尔时。世尊闻摩利夫人与大王立此论本。告诸比丘。摩利夫人甚大聪明。设当王波斯匿问我此语者。我亦当以此义向彼王说之。如夫人向王所说而无有异</p>
<p>又告诸比丘。我声闻中第一得证优婆斯。笃信牢固。所谓摩利夫人是</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在拔只国尸牧摩罗山鬼林鹿园中</p>
<p>尔时。那忧罗公长者往至世尊所。头面礼足。在一面坐。须臾。退坐白世尊曰。我今年朽。加复抱病。多诸忧恼。唯愿世尊随时教训。使众生类长夜获安隐</p>
<p>尔时。世尊告长者曰。如汝所言。身多畏痛。何可恃怙。但以薄皮而覆其上。长者当知。其有依凭此身者。正可须臾之乐。此是愚心。非智慧者所贵。是故。长者。虽心有病。令心无病。如是。长者。当作是学</p>
<p>尔时。长者闻说斯言。从坐起。礼世尊足。便退而去</p>
<p>尔时。长者复作是念。我今可往至尊者舍利弗所问斯义。舍利弗去彼不远。在树下坐。是时。那优罗公往至舍利弗所。头面礼足。在一面坐</p>
<p>是时。舍利弗问长者。颜貌和悦。诸根寂静。必有所因。长者。故当从佛闻法耶</p>
<p>时。长者白舍利弗言。云何。尊者舍利弗。颜貌焉得不和悦乎。所以然者。向者世尊以甘露之法。溉灌胸怀</p>
<p>舍利弗言。云何。长者。以甘露之法。溉灌胸怀</p>
<p>长者报言。于是。舍利弗。我至世尊所。头面礼足。在一面坐。尔时。我白世尊曰。年朽长大。恒抱疾病。多诸苦痛。不可称计。唯愿世尊分别此身。普使众生。获此安隐。尔时。世尊便告我言。如是。长者。此身多诸衰苦。但以薄皮而覆其上。长者当知。其有恃怙此身者。正可有斯须之乐。不知长夜受苦无量。是故。长者。此身虽有患。当使心无患。如是。长者。当作是学世尊以此甘露之法。而见溉灌</p>
<p>舍利弗言。云何。长者。更不重问如来此义乎。云何身有患心无患。云何身有病心无病</p>
<p>长者白舍利弗言。实无此辩重问世尊。身有患心有患。身有患心无患。尊者舍利弗必有此辩。愿具分别</p>
<p>舍利弗言。谛听。谛听。善思念之。吾当与汝广演其义</p>
<p>对曰。如是。舍利弗。从彼受教</p>
<p>舍利弗告长者曰。于是。长者。凡夫之人不见圣人。不受圣教。不顺其训。亦不见善知识。不与善知识从事。彼计色为我。色是我所。我是色所。色中有我。我中有色。彼色．我色合会一处。彼色．我色以集一处。色便败坏。迁移不停。于中复起愁忧苦恼。痛．想．行．识皆观我有识。识中有我。我中有识。彼识．我识合会一处。彼识．我识以会一处。识便败坏。迁移不停。于中复起愁忧苦恼。如是。长者。身亦有患。心亦有患</p>
<p>长者问舍利弗曰。云何身有患心无患耶</p>
<p>舍利弗言。于是。长者。贤圣弟子承事圣贤。修行禁法。与善知识从事。亲近善知识。彼亦不观我有色。不见色中有我。我中有色。不见色是我所。我是色所。彼色迁转不住。彼色以移易。不生愁忧．苦恼．忧色之患。亦复不见痛．想．行．识。不见识中有我。我中有识。亦不见识我所。亦不见我所识。彼识．我识以会一处。识便败坏。于中不起愁忧．苦恼。如是。长者。身有患而心无患。是故。长者。当作是习。遗身去心。亦无染著。长者。当作是学</p>
<p>尔时。那忧罗公闻舍利弗所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊与数千万众。前后围绕而为说法。尔时。江侧婆罗门身负重担。便至世尊所。到已舍担。一面在世尊所。默然而住。尔时。彼婆罗门作是思惟。今日沙门瞿昙与数千万众。前后围绕而为说法。我今清净。与沙门瞿昙等无有异。所以然者。沙门瞿昙食好粳粮。种种肴馔。今我食果蓏以自济命</p>
<p>尔时。世尊以知婆罗门心中所念。告诸比丘。其有众生以二十一结染著心者。当观彼人必堕恶趣。不生善处。云何为二十一结。嗔心结．恚害心结．睡眠心结．调戏心结．疑是心结．怒为心结．忌为心结．恼为心结．疾为心结．憎为心结。无惭心结．无愧心结．幻为心结．奸为心结．伪为心结．诤为心结．憍为心结．慢为心结。妒为心结．增上慢为心结．贪为心结。诸比丘。若有人有此二十一结染著心者。当观其人必堕恶趣。不生善处。犹如白[疊*毛]新衣。久久朽故。多诸尘垢。意欲染成其色。青．黄．赤．黑终不得成。何以故。以有尘垢故。如是。比丘。若有人以此二十一结染著心者。当观其人必堕恶趣。不生善处</p>
<p>设复有人无此二十一结染著心者。当知斯人必生天上。不堕地狱中。犹如新净白[疊*毛]。随意欲作何色。青．黄．赤．黑必成其色。终不败坏。所以然者。以其净故。此亦如是。其有无此二十一结染著心者。当观其人必生天上。不堕恶趣</p>
<p>若彼贤圣弟子起嗔恚心结。观已。便能息之。起恚害心结．起睡眠心结．起调戏心结．起疑心结．起怒心结．起忌心结．起恼心结．起疾心结．起憎心结．起无惭心结．起无愧心结．起幻心结．起奸心结．起伪心结．起诤心结．起憍心结．起慢心结．起妒心结．起增上慢心结．起贪心结</p>
<p>若彼贤圣弟子无嗔．无恚．无有愚惑。心意和悦。以慈心普满一方而自娱乐。二方．三方．四方亦尔。四维上下。于一切中。一切亦一切。一切世间以无限无量。不可称计。心无恚怒而自游戏。以此慈心。遍满其中。得欢喜已。心意便正</p>
<p>复以悲心普满一方而自娱乐。二方．三方．四方亦尔。四维上下。于一切中。一切亦一切。一切世间以无量无限。不可称计。心无恚怒而自游戏。以此悲心。遍满其中。得欢喜已。心意便正</p>
<p>复以喜心普满一方而自娱乐。二方．三方．四方亦尔。四维上下。于一切中。一切亦一切。一切世间。以无量无限不可称计。心无恚怒而自游戏。以此喜心。遍满其中。得欢喜已。心意便正。复以护心普满一方而自娱乐。二方．三方．四方亦尔。四维上下。于一切中。一切亦一切。一切世间以无量无限不可称计。心无恚怒而自游戏。以此护心。遍满其中。得欢喜已。心意便正</p>
<p>便于如来所成于信根。根本不移。竖高显幢。不可移动。诸天．龙．神．阿须伦．沙门．婆罗门。或世人民。于中得欢喜。心意便正。此是如来．至真．等正觉．明行足为．善逝．世间解．无上士．道法御．天人师。号佛．众祐。于中得欢喜。心意便正。亦复成就于法。如来法者。甚为清净。不可移动。人所爱敬。如是智者当作是观。便于中而得欢喜。亦复成就于众。如来圣众甚为清净。性行纯和。法法成就。戒成就．三昧成就．智慧成就．解脱成就．解脱见慧成就。圣众者。四双八辈。此是如来圣众。可爱可贵。实可承事。于中得欢喜。心意便正</p>
<p>彼复以此三昧。心清净无瑕秽。诸结便尽。亦无沾污。性行柔软。逮于神通。便得自识无量宿命事。所从来处。靡不知之。若一生．二生．三生．四生．五生．十生．二十生．三十生．四十生．五十生．百生．千生．百千生。成败劫．不成败劫．成败不成败劫．无数成败劫．无数不成败劫。我曾在彼。字某．名某．姓某。如是生．如是食．受如是苦乐。受命长短。从彼终生彼间。从彼终生此间。如是自识无数宿命事</p>
<p>复以此三昧。心清净无瑕秽。知众生心所念之事。彼复以天眼观众生类。有生者．有终者。善色．丑色。善趣．恶趣。若好．若丑。随众生行所作果报。皆悉知之。或有众生。身行恶。口行恶。心行恶。诽谤贤圣。邪见造邪见行。身坏命终。生三恶道。趣泥[黍-禾+利]中。或复有众生。身行善。口行善。意行善。不诽谤贤圣。正见．无有邪见。身坏命终。生天上善处。是谓清净天眼观众生类。有生者．有终者。善色．丑色。善趣．恶趣。若好．若丑。随众生行所作果报。皆悉知之</p>
<p>彼复以此三昧。心清净无瑕秽。无有结使。心性柔软。逮于神通。复以漏尽通而自娱乐。彼观此苦。如实知之。复观苦习。复观苦尽。复观苦出要。如实知之。彼作是观已。欲漏心得解脱。有漏心．无明漏心得解脱。已得解脱。便得解脱智。生死已尽。梵行已立。所作已办。更不复受有。如实知之。如是。比丘。贤圣弟子心得解脱。虽复食粳粮．善美种种肴膳。抟若须弥。终无有罪。所以然者。以无欲．尽爱故。以无嗔．尽恚故。以无愚痴．尽愚痴故。是谓比丘中比丘。则内极沐浴已</p>
<p>尔时。江侧婆罗门白世尊曰。瞿昙沙门。可往至孙陀罗江侧沐浴</p>
<p>世尊告曰。云何。婆罗门。名之为孙陀罗江水</p>
<p>婆罗门曰。孙陀罗江水是福之深渊。世之光明。其有人物在彼河水浴者。一切诸恶皆悉除尽</p>
<p>尔时。世尊便说此偈</p>
<p>此身无数劫　　经历彼河浴</p>
<p>及诸小陂池　　靡不悉周遍</p>
<p>愚者常乐彼　　闇行不清净</p>
<p>宿罪内充躯　　彼河焉能救</p>
<p>净者常快乐　　禁戒清亦快</p>
<p>清者作清行　　彼愿必果成</p>
<p>设护不与取　　行慈不杀生</p>
<p>守诚不妄语　　心等无增减</p>
<p>汝今于此浴　　必获安隐处</p>
<p>彼河何所至　　犹盲投乎冥</p>
<p>尔时。婆罗门白世尊曰。止。止。瞿昙。犹如偻者得伸。闇者见明。迷者示道。于闇室然明。无目者为作眼目。如是。沙门瞿昙。无数方便说此妙法。愿听为道</p>
<p>尔时。江侧婆罗门即得作道。受具足戒。所以族姓子。出家学道。修无上梵行。生死已尽。梵行已立。所作已办。更不复受有。如实知之。是时。尊者孙陀罗谛利即成阿罗汉</p>
<p>尔时。尊者孙陀罗谛利闻佛所说。欢喜奉行</p>
<p>（六）</p>
<p>闻如是</p>
<p>一时。佛在罗阅城耆阇崛山中。与大比丘五百人俱</p>
<p>尔时。释提桓因日时已过。向暮便往至世尊所。头面礼足在一面坐</p>
<p>尔时。释提桓因即以偈颂问如来义</p>
<p>能说能宣布　　渡流成无漏</p>
<p>以渡生死渊　　今问瞿昙义</p>
<p>我观此众生　　所作福祐业</p>
<p>造行若干种　　施谁福最尊</p>
<p>尊今灵鹫山　　唯愿演此义</p>
<p>知释意所趣　　亦为施者宣</p>
<p>四趣造福无　　四果具足成</p>
<p>诸学得迹人　　宜信奉其法</p>
<p>无欲亦无恚　　愚尽成无漏</p>
<p>尽度一切渊　　施彼成大果</p>
<p>诸此众生类　　所作福德业</p>
<p>造行若干种　　施僧获福多</p>
<p>此众度无量　　犹海出珍宝</p>
<p>圣众亦如是　　演慧光明法</p>
<p>瞿昙彼善处　　能施众僧者</p>
<p>获福不可计　　最胜之所说</p>
<p>尔时。释提桓因闻佛所说已。即礼佛足。便于彼退而去。尔时。释提桓因闻佛所说。欢喜奉行</p>
<p>（七）</p>
<p>闻如是</p>
<p>一时。佛在罗阅城耆阇崛山中。与大比丘五百人俱</p>
<p>尔时。尊者须菩提亦在王舍城耆阇崛山侧。别作屋庐而自禅思。尔时。尊者须菩提身得苦患。甚为沉重。便作是念。我此苦痛为从何生。复从何灭。为至何所。尔时。尊者须菩提便于露地而敷坐具。直身正意。专精一心。结跏趺坐。思惟诸入。欲害苦痛</p>
<p>尔时。释提桓因知尊者须菩提所念。便以偈敕波遮旬曰</p>
<p>善业脱诸缚　　居在灵鹫山</p>
<p>今得极重患　　乐空诸根定</p>
<p>速来往问疾　　觐省尊上颜</p>
<p>既得获大福　　种德莫过是</p>
<p>时。波遮旬对曰。如是。尊者</p>
<p>尔时。释提桓因将五百天人及波遮旬。譬如士夫屈伸臂顷。便从三十三天没。来至灵鹫山中。离尊者须菩提不远。复以此偈语波遮旬曰</p>
<p>汝今觉善业　　乐禅三昧定</p>
<p>柔和清净音　　今使从禅坐</p>
<p>波遮旬对曰。如是</p>
<p>尔时。波遮旬从释提桓因闻语已。便调琉璃之琴。前至须菩提所。便以此偈叹须菩提曰</p>
<p>结尽永无余　　诸念不错乱</p>
<p>诸尘垢悉尽　　愿速从禅觉</p>
<p>心息渡有河　　降魔度诸结</p>
<p>功德如大海　　愿速从定起</p>
<p>眼净如莲花　　诸秽永不著</p>
<p>无归与作归　　空定速时起</p>
<p>渡四流无为　　善解无老病</p>
<p>以脱有为灾　　唯尊时定觉</p>
<p>五百天在上　　释种躬自来</p>
<p>欲觐圣尊颜　　解空速时起</p>
<p>尔时。尊者须菩提即从坐起。复叹波遮旬曰。善哉。波旬。汝今音与琴合。琴与音合。而无有异。然琴音不离歌音。歌音不离琴音。二事共合。乃成妙声</p>
<p>尔时。释提桓因便往至尊者须菩提所。头面礼足在一面坐。尔时。释提桓因白须菩提言。云何善业所抱患苦有增损乎。今此身病为从何生。身生耶。意生乎</p>
<p>尔时。尊者须菩提语释提桓因言。善哉。拘翼。法法自生。法法自灭。法法相动。法法自息。犹如。拘翼。有毒药。复有害毒药。天帝释。此亦如是。法法相乱。法法自息。法能生法。黑法用白法治。白法用黑法治。天帝释。贪欲病者用不净治。嗔恚病者用慈心治。愚痴病者用智慧治。如是。释提桓因。一切所有皆归于空。无我．无人。无寿．无命。无士．无夫。无形．无像。无男．无女。犹如。释提桓因。风坏大树。枝叶雕落。雷雹坏苗。华果初茂。无水自萎。天降时雨。生苗得存。如是。天帝释。法法相乱。法法自定。我本所患疼痛苦恼。今日已除。无复患苦</p>
<p>是时。释提桓因白须菩提言。我亦有愁忧苦恼。今闻此法无复有愁忧。众事猥多。欲还天上。已亦有事及诸天事。皆悉猥多</p>
<p>时。须菩提言。今正是时。宜可时去</p>
<p>是时。释提桓因即从坐起。前礼须菩提足。绕三匝而去</p>
<p>是时。尊者须菩提便说此偈</p>
<p>能仁说此语　　根本悉具足</p>
<p>智者获安隐　　闻法息诸病</p>
<p>尔时。释提桓因闻尊者须菩提所说。欢喜奉行</p>
<p>调达及二经　　皮及利师罗</p>
<p>竹膞．孙陀利　　善业．释提桓</p>
<p>增壹阿含经卷第六</p>
<p>增壹阿含经卷第七</p>
<p>东晋罽宾三藏瞿昙僧伽提婆译</p>
<p>五戒品第十四</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于是众中。我不见一法修已。多修已。成地狱行。成畜生行。成饿鬼行。若生人中。受命极短。所谓杀生者也。诸比丘。若有人意好杀生。便堕地狱．饿鬼．畜生。若生人中。受命极短。所以然者。以断他命故。是故。当学莫杀生。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。受人中福。受天上福。得泥洹证。所谓不杀生也</p>
<p>佛告诸比丘。若有人不行杀生。亦不念杀。受命极长。所以然者。以彼不娆乱故。是故。诸比丘。当学不杀生如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。成地狱行。饿鬼．畜生行。若生人中。极为贫匮。衣不盖形。食不充口。所谓劫盗也。诸比丘。若有人意好劫盗。取他财物。便堕饿鬼．畜生中。若生人中。极为贫匮。所以然者。以断他生业故。是故。诸比丘。当学远离不与取。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。受人中福。受天上福。得泥洹证。所谓广施也</p>
<p>佛告诸比丘。若有人广行布施。于现世中得色．得力。众得具足。天上．人中食福无量。是故。诸比丘。当行布施。勿有悭心。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。不见一法修行已。多修行已。成地狱．饿鬼．畜生行。若生人中。居家奸淫。无有净行。为人所讥。常被诽谤。云何一法。所谓邪淫也</p>
<p>佛告诸比丘。若有人淫泆无度。好犯他妻。便堕地狱．饿鬼．畜生中。若生人中。闺门淫乱。是故。诸比丘。常当正意。莫兴淫想。慎莫他淫。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。佛告诸比丘。于此众中。我不见一法修行已。多修行已。受人中福。受天上福。得泥洹证。所谓不他淫。身体香洁。亦无邪想</p>
<p>佛告诸比丘。若有人贞洁不淫。便受天上．人中之福。是故。诸比丘。莫行邪淫以兴淫意。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。成地狱行。饿鬼．畜生行。若生人中。口气臭恶。为人所憎。所谓妄语。诸比丘。若有人妄言．绮语．斗乱是非。便堕畜生．饿鬼中。所以者何。以其妄语故也。是故。当至诚。莫得妄语。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。受人中福。受天上福。得泥洹证。云何为一法。所谓不妄语也。诸比丘。其不妄语者。口气香芬。名德远闻。是故。诸比丘。当行莫妄语。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。我不见一法修行已。多修行已。受畜生．饿鬼．地狱罪。若生人中。狂愚痴惑。不识真伪。所谓饮酒也。诸比丘。若有人心好饮酒。所生之处。无有智慧。常怀愚痴。如是诸比丘。慎莫饮酒。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。于此众中。无有一法胜此法者。若修行已。多修行已。受人中福。受天上福。得泥洹证。云何为一法。所谓不饮酒也。诸比丘。若有人不饮酒。生便聪明。无有愚惑。博知经籍。意不错乱。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>第五地狱经　　此名不善行</p>
<p>五者天及人　　令知次第数</p>
<p>增壹阿含经有无品第十五</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当知有此二见。云何为二。所谓有见．无见。诸有沙门．婆罗门于此二见习已．诵已。终不从其法。如实而不知。此则非沙门．婆罗门。于沙门。则犯沙门法。于婆罗门。则犯婆罗门法。此沙门．终不以身作证而自游戏。诸有沙门．婆罗门于此二见诵读．讽念。知舍。如实而知。此则沙门持沙门行。婆罗门知婆罗门行。自身取证而自游戏。生死已尽。梵行已立。更不复受有。如真知之。是故。诸比丘。于此二见不应习行。不应讽诵。尽当舍离。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二见。云何为二见。所谓有见．无见。彼云何为有见。所谓欲有见．色有见．无色有见。彼云何为欲有见。所谓五欲是也。云何为五欲。所谓眼见色。甚爱敬念。未曾舍离。世人宗奉。若耳闻声。鼻嗅香。口知味。身知细滑。意了诸法。是谓有见。彼云何名为无见。所谓有常见．无常见．有断灭见．无断灭见．有边见．无边见．有身见．无身见．有命见．无命见．异身见．异命见。此六十二见。名曰无见。亦非真见。是谓名为无见。是故。诸比丘。当舍此二见。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二施。云何为二。所谓法施．财施。诸比丘。施中之上者不过法施。是故。诸比丘。常当学法施。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二业。云何为二业。有法业．有财业。业中之上者。不过法业。是故。诸比丘。当学法业。不学财业。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二恩。云何为二。所谓法恩．财恩。恩中之上者。所谓不过法恩也。是故。诸比丘。当修行法恩。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。愚者有此二相像貌。云何为二。于是。愚者所不能办者而办之。垂办之事厌而舍之。是谓。诸比丘。愚者有此二相像貌。复次。比丘。智者有二相像貌。云何为二。于是。智者所不能办事亦不成办。垂办之事亦不厌舍。是故。诸比丘。愚者二相像貌当舍离之。当念修行智者二相。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。内自思惟。专精一意。当礼如来。云何为二法。一为智慧。二为灭尽。是谓。比丘。内自思惟。专精一意。当礼如来。如是诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。内自思惟。专精一意。当礼法宝。亦礼如来神庙。云何二法。有力．有无畏。是谓。比丘。有此二法。内自思惟。专精一意。当礼法宝及如来神庙。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。内自思惟。专精一意。礼如来寺。云何为二法。如来与世间人民无与等者。如来有大慈大悲。矜念十方。是谓。比丘。有此二法。内自思惟。专精一意。礼如来寺。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有二因二缘起于正见。云何为二。受法教化。内思止观。是谓。比丘。有此二因二缘起于正见。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>二见及二施　　愚者有二相</p>
<p>礼法如来庙　　正见最在后</p>
<p>增壹阿含经火灭品第十六</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者难陀在舍卫城象华园中。是时。尊者难陀在闲静处。便生是念。如来出世甚为难遇。亿劫乃出。实不可见。如来久远长夜时乃出耳。犹如优昙钵花时乃出现。此亦如是。如来出世甚为难遇。亿劫乃出。实不可见。此处亦难遇。一切诸行悉休息止。爱尽无余。亦无染污。灭尽泥洹</p>
<p>尔时。有一魔行天子。知尊者难陀心中所念。便往至孙陀利释种女所。飞在虚空。以颂而嗟叹曰</p>
<p>汝今发欢喜　　严服作五乐</p>
<p>难陀今舍服　　当来相娱乐</p>
<p>尔时。孙陀利释种女闻天语已。欢喜踊跃。不能自胜。便自庄严。修饰房舍。敷好坐具。作倡妓乐。如难陀在家无异。尔时。王波斯匿集在普会讲堂。闻难陀比丘还舍法服。习于家业。所以然者。有天在空中告其妻曰。是时。王波斯匿闻是语已。便怀愁忧。即乘驾白象。往至彼园。到已。便入华象池中。遥见尊者难陀。便前至难陀所。头面礼足。在一面坐</p>
<p>尔时。尊者难陀告波斯匿曰。大王。何故来至此间。颜色变异。复有何事来至吾所</p>
<p>波斯匿报曰。尊者当知。向在普集讲堂。闻尊者舍法服。还作白衣。闻此语已。故来至此。不审尊者何所敕告</p>
<p>是时。难陀含笑徐告王曰。不见不闻。大王何故作此语耶。大王。岂不从如来边闻。我诸结已除。生死已尽。梵行已立。所作已办。更不复受胞胎。如实而知。今成阿罗汉。心得解脱</p>
<p>波斯匿曰。我不从如来闻难陀比丘生死已尽。得阿罗汉。心得解脱。所以然者。有天来告孙陀利释种女曰。是时。孙陀利夫人闻此语已。便作倡妓乐。修治服饰。敷诸坐具。我闻此语已。便来至尊者所</p>
<p>难陀告曰。王不知不闻。何故大王而作是语。诸有沙门．婆罗门无不乐此休息乐．善逝乐．沙门乐．涅槃乐。而不自观此淫火之坑。复当就者此事不然。骨犹如锁。肉如聚石。犹蜜涂刀。坐贪小利。不虑后患。亦如果繁折枝。亦如假借不久当还。犹如剑树之薮。亦如毒害药。亦如毒药。如毒华果。观此淫欲亦复如是。意染著者此事不然。从火坑之欲乃至毒果。不观此事。欲得度欲流．有流．见流．无明流者。此事不然。以不度欲流．有流．见流．无明流。而欲得入无余泥洹界而般泥洹者。此事不然。大王当知。诸有沙门．婆罗门观察此休息乐．善逝乐．沙门乐．涅槃乐。此事不然。彼以作是观察。解了淫坑之火。犹如骨锁．肉聚．蜜涂利刀．果繁折枝．假借不久。亦如剑树．毒树。如毒害药。悉观了知。此则有处。已解了知淫火所兴。便能得渡欲流．有流．见流．无明流。此事必然。彼已渡欲流．有流．见流．无明流。此事必然。云何。大王。以何见何知而作是说。今我。大王。已成罗汉。生死已尽。梵行已立。所作已办。更不复受母胞胎。心得解脱</p>
<p>尔时。王波斯匿心怀欢喜。善心生焉。白尊者难陀曰。我今无狐疑如毛发许。方知尊者成阿罗汉。今请辞还。国事众多</p>
<p>难陀对曰。宜知是时</p>
<p>尔时。王波斯匿即从坐起。头面礼足。便退而去。波斯匿王去未几时。时彼魔天来至尊者难陀所。住虚空中。复以此偈向难陀曰</p>
<p>夫人面如月　　金银璎珞身</p>
<p>忆彼姿容颜　　五乐恒自娱</p>
<p>弹琴鼓弦歌　　音响甚柔软</p>
<p>能除诸愁忧　　乐此林间为</p>
<p>是时。尊者难陀便作是念。此是魔行天人。觉知此已。复以偈报曰</p>
<p>我昔有此心　　淫泆无厌足</p>
<p>为欲所缠裹　　不觉老病死</p>
<p>我度爱欲渊　　无污无所染</p>
<p>荣位悉是苦　　独乐真如法</p>
<p>我今无诸结　　淫怒痴悉尽</p>
<p>更不习此法　　愚者当觉知</p>
<p>尔时。彼魔行天人闻此语便怀愁忧。即于彼没不现</p>
<p>尔时。众多比丘以此因缘。具白世尊。尔时。世尊告诸比丘。端正比丘者。无有胜难陀比丘。诸根澹泊。亦难陀比丘是。无有欲心。亦是难陀比丘。无有嗔恚。亦是难陀比丘。无有愚痴。亦是难陀比丘。成阿罗汉。亦是难陀比丘。所以然者。难陀比丘端正。诸根寂静</p>
<p>尔时。世尊告诸比丘。我声闻中弟子端正者。难陀比丘是。诸根寂静。是亦难陀比丘</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法涅槃界。云何为二。有余涅槃界．无余涅槃界。彼云何名为有余涅槃界。于是。比丘灭五下分结。即彼般涅槃。不还来此世。是谓名为有余涅槃界。彼云何名为无余涅槃界。如是。比丘尽有漏成无漏。意解脱．智慧解脱。自身作证而自游戏。生死已尽。梵行已立。更不受有。如实知之。是谓为无余涅槃界。此二涅槃界。当求方便。至无余涅槃界。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说乌喻。亦当说猪喻。善思念之。吾当演说</p>
<p>对曰。如是。世尊。是时。诸比丘从佛受教</p>
<p>世尊告曰。彼云何名为人喻如乌。犹如有人在寂静处。恒习淫欲。作诸恶行。后便羞耻。便自悔过。向人演说。陈所作事。所以然者。或为诸梵行人。所见讥弹。此人习欲。作诸恶行。彼作诸恶行已。向人悔过。自知羞耻。犹如彼乌恒患苦饥。便食不净。寻即拭觜。恐有余鸟见言此乌食不净。此亦如是。若有一人在闲静处。习于淫欲。作不善行。后便羞耻而自悔过。向人演说陈所作事。所以然者。或为诸梵行人所见记识。此人习欲。作诸恶行。是谓名为人犹如乌</p>
<p>彼云何名为人如猪。若有一人在闲静处。长习淫欲。作诸恶行。亦不羞耻。复非悔过。向人自誉。贡高自用。我能得五欲自娱。此诸人等不能得五欲。彼作恶已。不羞耻。此人喻如猪恒食不净。卧于不净。便自跳踉向于余猪。此亦如是。若有一人习于淫欲。作诸恶行。亦不羞耻。复非悔过。向人自誉。贡高自用。我能得五欲自娱。此诸人不能得五欲自娱。是名为人如猪。是故。诸比丘。当舍远离。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说人有似驴者。有似牛者。谛听。谛听。善思念之</p>
<p>诸比丘对曰。如是。世尊。是时。诸比丘从佛受教</p>
<p>世尊告曰。彼云何名人像驴者。若有一人。剃除须发。著三法衣。以信牢固。出家学道。尔时。彼人诸根不定。若眼见色。随起色想。流驰万端。尔时眼根则非清净。生诸乱想。不能制持。众恶普至。亦复不能护于眼根。耳闻声。鼻嗅香。舌知味。身知细滑。意知法。随起识病。流驰万端。尔时意根则非清净。生诸乱想。不能制持。众恶普至。亦复不能护于意根。无有威仪礼节之宜。行步进止。屈伸低仰。执持衣钵。都违禁戒。便为梵行人所见讥弹。咄。此愚人像如沙门。便取弹举。设是沙门者。宜不应尔。彼作是说。我亦是比丘。我亦是比丘。犹如驴入牛群之中而自称曰。我亦是牛。我亦是牛。然观其两耳。复不似牛。角亦不似。尾亦不似。音声各异。尔时。群牛或以角抵。或以脚蹋。或以口啮者。今此比丘亦复如是。诸根不定。若眼见色。随起色想。流驰万端。尔时眼根则非清净。生诸乱想。不能制持。众恶普至。亦复不能护于眼根。耳闻声。鼻嗅香。舌知味。身了细滑。意知法。随起识病。流驰万端。尔时意根则非清净。生诸乱想。不能制持。众恶普至。亦复不能护念意根。无有威仪礼节之宜。行步进止。屈伸低仰。执持禁戒。便为梵行人所见讥弹。咄。此愚人像如沙门。便见弹举。设是沙门者。宜不应尔。尔时彼作是说。我是沙门。犹如驴入于牛群。是谓人像驴者也</p>
<p>彼人云何像牛者耶。若有一人。剃除须发。著三法衣。以信牢固。出家学道。尔时。彼人诸根寂定。饮食知节。竟日经行。未曾舍离意游三十七道品之法。若眼见色。不起色想。亦无流驰之念。尔时眼根则应清净。生诸善想。亦能制持。无复诸恶。常拥护于眼根。耳声．鼻香．口味．身细滑．意法不起识病。尔时意根则得清净。彼人便到诸梵行人所。诸梵行人遥以见来。各自扬声。善来。同学。随时供养。不使有短。犹如良牛入牛众中。而自称说。我今是牛。然其毛尾．耳角．音声都悉是牛。诸牛见已。各来舐体。此亦如是。剃除须发。著三法衣。以信牢固。出家学道。尔时。彼人诸根寂定。饮食知节。竟日经行。未曾舍离意游三十七道品之法。若眼见色。不起色想。亦无流驰之念。尔时眼根则得清净。生诸善想。亦能制持。无复诸恶。常拥护于眼根。耳声．鼻香．口味．身细滑．意法不起识病。尔时意根则得具足。是谓此人像牛者也。如是。诸比丘。当学如牛。莫像如驴也。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说善．不善行。谛听。谛听。善思念之</p>
<p>诸比丘对曰。如是。世尊。</p>
<p>世尊告彼。云何名为不善。云何名为善。所谓杀生为不善。不杀为善。不与取为不善。与取为善。淫泆为不善。不淫为善。妄语为不善。不妄语为善。绮语为不善。不绮语为善。两舌为不善。不两舌为善。斗乱彼此为不善。不斗乱彼此为善。贪他为不善。不贪他为善。起恚为不善。不起恚为善。邪见为不善。正见为善。如是。比丘行此恶已。堕畜生．饿鬼．地狱中。设行善者。便生人中．天上。及诸善趣阿须伦中。是故。当远离恶行。修习善行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我当与汝等说微妙法。初善．中善．至竟亦善。有义．有味。得修具足梵行之法。所谓二法也。谛听。谛听。善思念之。吾当与汝具足说之</p>
<p>诸比丘对曰。如是。世尊。是时。诸比丘从佛受教</p>
<p>世尊告曰。彼云何为二法。所谓邪见．正见。邪治．正治。邪语．正语。邪业．正业。邪命．正命。邪方便．正方便。邪念．正念。邪三昧．正三昧。是谓比丘名为二法。我今已与汝说此二法。如来所应为者。今已周讫。善念．观诵。勿有懈惓。今不行者。后悔无及</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说烛明之法。亦当说由烛趣道之业。谛听。谛听。善思念之</p>
<p>诸比丘对曰。如是。世尊</p>
<p>尔时。世尊告诸比丘。彼云何名烛明者。所谓贪淫．嗔恚．愚痴尽。彼云何名为由烛趣道之业。所谓正见．正治．正语．正业．正命．正方便．正念．正三昧。是谓由烛趣道之业。我由此已说烛明。亦说由烛趣道之业。如来所应为者。今已周讫。善念．讽诵。勿有懈怠。今不行者。后悔无及</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二力。云何得二力。所谓忍力．思惟力。设吾无此二力者。终不成无上正真等正觉。又无此二力者。终不于优留毗处六年苦行。亦复不能降伏魔怨。成无上正真之道。坐于道场。以我有忍力．思惟力故。便能降伏魔众。成无上正真之道。坐于道场。是故。诸比丘。当求方便。修此二力。忍力．思惟力。便成须陀洹道．斯陀含道．阿那含道．阿罗汉道。于无余涅槃界而般涅槃。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者阿那律在拘尸那竭国本所生处。尔时。释．梵．四天王及五百天人。并二十八大鬼神王。便往至尊者阿那律所。到已。头面礼足。在一面住。复以此偈叹阿那律曰</p>
<p>归命人中上　　众人所敬奉</p>
<p>我等今不知　　为依何等禅</p>
<p>尔时。有梵志名曰阇拔吒。是梵摩喻弟子。复至尊者阿那律所。头面礼足。在一面坐。尔时。彼梵志问阿那律曰。我昔在王宫生。未曾闻此自然之香。为有何人来至此间。为是天．龙．鬼神．人．非人乎</p>
<p>尔时。阿那律报梵志曰。向者释．梵．四天王及五百天人。并二十八大鬼神王。来至我所。头面礼足。在一面住。复以此偈而叹我曰</p>
<p>自归人中上　　众人所敬奉</p>
<p>我等今不知　　为依何等禅</p>
<p>梵志问曰。以何等故。我今不见其形。释．梵．四天王为何所在</p>
<p>阿那律报曰。以汝无有天眼故也。是故不见释．梵．四天王及五百天人。及二十八大鬼神王</p>
<p>梵志问曰。设我能得天眼者。见此释．梵．四天王及二十八大鬼神王耶</p>
<p>阿那律报曰。设当得天眼者。便能见释．梵．四天王及五百天人。并二十八大鬼神王。然复。梵志。此天眼者何足为奇。有梵天名曰千眼。彼见此千世界。如有眼之士。自手掌中观其宝冠。此梵天亦如是。见此千世界无有挂碍。然此梵天不自见身所著衣服</p>
<p>梵志问曰。何以故。千眼梵天不自见形所著服饰</p>
<p>阿那律曰。以其彼天无有无上智慧眼故。故不自见己身所著服饰</p>
<p>梵志问曰。设我得无上智慧眼者。见此身所著服饰不耶</p>
<p>阿那律曰。若能得无上智慧眼者。则能见己形所著服饰</p>
<p>梵志问曰。愿尊与我说极妙之法。使得无上智慧之眼</p>
<p>阿那律曰。汝有戒耶</p>
<p>梵志问曰。云何名之为戒</p>
<p>阿那律曰。不作众恶。不犯非法</p>
<p>梵志报曰。如此戒者。我堪奉持如此之戒</p>
<p>阿那律曰。汝今。梵志。当持禁戒。无失毫厘。亦当除去憍慢之结。莫计吾我染著之想</p>
<p>时。梵志复问阿那律曰。何者是吾。何者是我。何者是憍慢结</p>
<p>阿那律曰。吾者是神识也。我者是形体之具也。于中起识生吾．我者。是名为憍慢结也。是故。梵志。当求方便。除此诸结。如是。梵志。当作是学</p>
<p>梵志即从座起。礼阿那律足。绕三匝而去。未至所在。于中道思惟此义。诸尘垢尽。得法眼净</p>
<p>尔时。有天昔与此梵志亲友。知识梵志心中所得诸尘垢尽。得法眼净。尔时。彼天复往至尊者阿那律所。头面礼足。在一面住。即以此偈叹阿那律曰</p>
<p>梵志未至家　　中道得道迹</p>
<p>垢尽法眼净　　无疑无犹豫</p>
<p>尔时。尊者阿那律复以偈告天曰</p>
<p>我先观彼心　　中间应道迹</p>
<p>彼人迦叶佛　　曾闻此法教</p>
<p>尔时。尊者阿那律即其时离彼处。在人间游。渐渐至舍卫国。到世尊所。头面礼足。在一面住。尔时。世尊具以法语告阿那律。阿那律受佛教已。便从坐起。头面礼足。便退而去</p>
<p>尔时。世尊告诸比丘。我声闻中弟子。得天眼第一者。所谓阿那律比丘是</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者罗云奉修禁戒。无所触犯。小罪尚避。况复大者。然不得有漏心解脱。尔时。众多比丘便至世尊所。头面礼足。在一面坐。尔时。众多比丘白世尊曰。罗云比丘奉修禁戒。无所触犯。然故有漏心不解脱</p>
<p>尔时。世尊便说此偈</p>
<p>具足禁戒法　　诸根亦成就</p>
<p>渐渐当逮得　　一切结使尽</p>
<p>是故。诸比丘。常当念修治正法。无有漏失。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>难陀．涅槃．乌　　驴不善有二</p>
<p>烛及忍思惟　　梵志及罗云</p>
<p>增壹阿含经安般品第十七之一</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊到时。著衣持钵。将罗云入舍卫城分卫。尔时。世尊右旋顾谓罗云。汝今当观色为无常</p>
<p>罗云对曰。如是。世尊。色为无常</p>
<p>世尊告曰。罗云。痛．想．行．识皆悉无常</p>
<p>罗云对曰。如是。世尊。痛．想．行．识皆为无常</p>
<p>是时。尊者罗云复作是念。此有何因缘。今方向城分卫。又在道路。何故世尊而面告诲我。今宜当还归所在。不应入城乞食</p>
<p>尔时。尊者罗云即中道还到只桓精舍。持衣钵。诣一树下。正身正意。结跏趺坐。专精一心。念色无常。念痛．想．行．识无常。尔时。世尊于舍卫城乞食已。食后在只桓精舍而自经行。渐渐至罗云所。到已。告罗云曰。汝当修行安般之法。修行此法。所有愁忧之想皆当除尽。汝今复当修行恶露不净想。所有贪欲尽当除灭。汝今。罗云。当修行慈心。已行慈心。所有嗔恚皆当除尽。汝今。罗云。当行悲心。已行悲心。所有害心悉当除尽。汝今。罗云。当行喜心。已行喜心。所有嫉心皆当除尽。汝今。罗云。当行护心。已行护心。所有憍慢悉当除尽</p>
<p>尔时。世尊向罗云便说此偈</p>
<p>莫数起著想　　恒当自顺法</p>
<p>如此智之士　　名称则流布</p>
<p>与人执炬明　　坏于大闇冥</p>
<p>天龙戴奉敬　　敬奉师长尊</p>
<p>是时。罗云比丘复以此偈报世尊曰</p>
<p>我不起著想　　恒复顺于法</p>
<p>如此智之士　　则能奉师长</p>
<p>尔时。世尊作是教敕已。便舍而去。还诣静室。</p>
<p>是时。尊者罗云复作是念。今云何修行安般。除去愁忧。无有诸想。是时。罗云即从坐起。便往世尊所。到已。头面礼足。在一面坐。须臾退坐。白世尊曰。云何修行安般。除去愁忧。无有诸想。获大果报。得甘露味</p>
<p>世尊告曰。善哉。善哉。罗云。汝乃能于如来前而师子吼。问如此义。云何修行安般。除去愁忧。无有诸想。获大果报。得甘露味。汝今。罗云。谛听。谛听。善思念之。吾当为汝具分别说</p>
<p>对曰。如是。世尊。尔时。尊者罗云从世尊受教</p>
<p>世尊告曰。于是。罗云。若有比丘乐于闲静无人之处。便正身正意。结跏趺坐。无他异念。系意鼻头。出息长知息长。入息长亦知息长。出息短亦知息短。入息短亦知息短。出息冷亦知息冷。入息冷亦知息冷。出息暖亦知息暖。入息暖亦知息暖。尽观身体入息．出息。皆悉知之。有时有息亦复知有。又时无息亦复知无。若息从心出亦复知从心出。若息从心入亦复知从心入。如是。罗云。能修行安般者。则无愁忧恼乱之想。获大果报。得甘露味</p>
<p>尔时。世尊具足与罗云说微妙法已。罗云即从坐起。礼佛足。绕三匝而去。往诣安陀园。在一树下。正身正意。结跏趺坐。无他余念。系心鼻头。出息长亦知息长。入息长亦知息长。出息短亦知息短。入息短亦知息短。出息冷亦知息冷。入息冷亦知息冷。出息暖亦知息暖。入息暖亦知息暖。尽观身体入息．出息。皆悉知之。有时有息亦复知有。有时无息亦复知无。若息从心出亦复知从心出。若息从心入亦复知从心入</p>
<p>尔时。罗云作如是思惟。欲心便得解脱。无复众恶。有觉．有观。念持喜安。游于初禅。有觉．有观息。内自欢喜。专其一心。无觉．无观。三昧念喜。游于二禅。无复喜念。自守觉知身乐。诸贤圣常所求护喜念。游于三禅。彼苦乐已灭。无复愁忧。无苦无乐。护念清净。游于四禅</p>
<p>彼以此三昧。心清净无尘秽。身体柔软。知所从来。忆本所作。自识宿命无数劫事。亦知一生．二生．三生．四生．五生．十生．二十生．三十生．四十生．五十生．百生．千生．万生．数十万生。成劫．败劫。无数成劫．无数败劫。亿载不可计。我曾生彼。名某姓某。食如此食。受如此苦乐。寿命长短。彼终生此。此终生彼。彼以此三昧。心清净无瑕秽。亦无诸结。亦知众生所起之心。彼复以天眼清净无瑕秽。观众生类。生者．逝者。善色．恶色。善趣．恶趣。若好．若丑。所行．所造。如实知之</p>
<p>或有众生。身行恶。口行恶。意行恶。诽谤贤圣。行邪见。造邪见行。身坏命终。入地狱中。或复众生。身行善。口行善。意行善。不诽谤贤圣。恒行正见．造正见行。身坏命终。生善处天上。是谓天眼清净无瑕秽。观众生类。生者．逝者。善色．恶色。善趣．恶趣。若好．若丑。所行．所造。如实知之。复更施意。成尽漏心。彼观此苦。如实知之。复观苦习。亦知苦尽。亦知苦出要。如实知之。彼以作是观。欲漏心得解脱。有漏．无明漏心得解脱。已得解脱。便得解脱智。生死已尽。梵行已立。所作已办。更不复受有。如实知之。是时。尊者罗云便成阿罗汉</p>
<p>是时。尊者罗云已成罗汉。便从坐起。更整衣服。往至世尊所。头面礼足。在一面住。白世尊曰。所求已得。诸漏除尽</p>
<p>尔时。世尊告诸比丘。诸得阿罗汉者。无有与罗云等也。论有漏尽。亦是罗云比丘。论持禁戒者。亦是罗云比丘。所以然者。诸过去如来．等正觉。亦有此罗云比丘。欲言佛子。亦是罗云比丘。亲从佛生。法之上者</p>
<p>尔时。世尊告诸比丘。我声闻中第一弟子能持禁戒。所谓罗云比丘是</p>
<p>尔时。世尊便说此偈</p>
<p>具足禁戒法　　诸根亦成就</p>
<p>渐渐当逮得　　一切结使尽</p>
<p>尔时。诸比丘闻佛所说。欢喜奉行</p>
<p>增壹阿含经卷第七</p>
<p>增壹阿含经卷第八</p>
<p>东晋罽宾三藏瞿昙僧伽提婆译</p>
<p>安般品之二</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。二人出现于世甚为难得。云何为二人。所谓如来．至真．等正觉出现于世甚为难得。转轮圣王出现于世甚为难得。此二人出现于世间甚为难得</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。二人出现于世甚为难得。云何为二人。所谓辟支佛出现世间甚为难得。如来弟子漏尽阿罗汉出现世间甚为难得。是谓。比丘。此二人者出现于世甚为难得</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。在于世间。甚为烦恼。云何为二法。所谓作众恶本。起诸怨嫌。复不造善行诸德之本。是谓。比丘。二法甚为烦恼。是故。诸比丘。当觉知此烦恼法。亦当觉知不烦恼法。诸烦恼之法。当念断除。不烦恼之法。当念修行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。邪见众生所念．所趣及余诸行。一切无可贵者。世间人民所不贪乐。所以然者。以其邪见不善故也</p>
<p>犹如有诸苦果之子。所谓苦果．苦参子．葶苈子．毕地槃持子。及诸余苦子。便于良地种此诸子。然后生苗犹复故苦。所以然者。以其子本苦故。此邪见众生亦复如是。所作身行．口行．意行。所趣．所念及诸恶行。一切无可贵者。世间人民所不贪乐。所以然者。以其邪见恶不善故。是故。诸比丘。当除邪见。习行正见。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。正见众生所念．所趣及诸余行。一切尽可贵敬。世间人民所可贪乐。所以者何。以其正见妙故</p>
<p>犹如有诸甜果。若甘蔗．若蒲桃果及诸一切甘美之果。有人修治良地。而取种之。然后生子皆悉甘美。人所贪乐。所以然者。以其果子本甘美故。此正见众生亦复如是。所念．所趣及诸余行。一切皆可贪乐。世间人民无不喜者。所以者何。以其正见妙故。是故。诸比丘。当习行正见。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者阿难在闲静之处。独自思惟。便生是念。诸有生民。兴爱欲想。便生欲爱。昼夜习之。无有厌足</p>
<p>尔时。尊者阿难向暮即从坐起。著衣正服。便往至世尊所。到已。头面礼足。在一面坐。尔时。尊者阿难白世尊曰。向在静闲之处。便生此念。诸有众生。兴欲爱想。便生欲爱。长夜习之。无有厌足</p>
<p>世尊告曰。如是。阿难。如汝所言。诸有人民。兴欲爱想。便增欲想。长夜习之。无有厌足。所以者何。昔者。阿难。过去世时有转轮圣王。名曰顶生。以法治化。无有奸罔。七宝成就。所谓七宝者。轮宝．象宝．马宝．珠宝．玉女宝．居士宝．典兵宝。是谓七宝。复有千子。勇猛强壮。能降伏诸恶。统领四天下不加刀杖。阿难当知。尔时顶生圣王便生此念。我今有此阎浮提地。人民炽盛。多诸珍宝。我亦曾从耆年长老边闻。西有瞿耶尼土。人民炽盛。多诸珍宝。我今当往统彼国土。尔时。阿难。顶生适生斯念。将四部兵。从此阎浮地没。便往至瞿耶尼土</p>
<p>尔时。彼土人民见圣王来。皆悉前迎。礼跪问讯。善来。大王。今此瞿耶尼国。人民炽盛。唯愿圣王当于此治化诸人民。使从法教。尔时。阿难。圣王顶生即于瞿耶尼统领人民。乃经数百千年</p>
<p>是时。圣王顶生复于余时便生此念。我有阎浮提。人民炽盛。多诸珍宝。亦雨七宝。乃至于膝。今亦复有此瞿耶尼。人民炽盛。多诸珍宝。我亦曾从长年许闻。复有弗于逮。人民炽盛。多诸珍宝。我今当往统彼国土。以法治化。尔时。阿难。顶生圣王适生斯念。将四部兵。从瞿耶尼没。便往至弗于逮</p>
<p>尔时。彼土人民见圣王来。皆悉前迎。礼跪问讯。异口同响而作是语。善来。大王。今此弗于逮。人民炽盛。多诸珍宝。唯愿大王当于此治化诸人民。使从法教。尔时。阿难。顶生圣王即于弗于逮统领人民。乃经百千万岁</p>
<p>是时。圣王顶生复于余时便生此念。我于阎浮提。人民炽盛。多诸珍宝。亦雨七宝。乃至于膝。今亦复有此瞿耶尼。人民炽盛。多诸珍宝。今亦复有此弗于逮国。人民炽盛。多诸珍宝。我亦曾从耆年长老边闻。复有郁单越。人民炽盛。多诸珍宝。所为自由。无固守者。寿不中夭。正寿千岁。在彼寿终必生天上。不堕余趣。著劫波育衣。食自然粳米。我今当往统领彼国土。以法治化</p>
<p>尔时。阿难。顶生圣王适生斯念。将四部兵。从弗于逮没。便往至郁单越。遥见彼土郁然青色。见已。便问左右臣曰。汝等普见此土郁然青色不乎。对曰。唯然。见之。王告群臣曰。此是柔软之草。软若天衣而无有异。此等诸贤当于斯坐</p>
<p>小复前行。遥见彼土晃然黄色。便告诸臣曰。汝等普见此土晃然黄色不乎。对曰。皆悉见之。大王曰。此名自然粳米。此等诸贤恒食此食。如今卿等。亦当食此粳米</p>
<p>尔时。圣王小复前行。复见彼土普悉平正。遥见高台显望殊特。复告诸臣。汝等颇见此土普地平正乎。对曰。如是。皆悉见之。大王报曰。此名劫波育树衣。汝等亦复当著此树衣。</p>
<p>尔时。阿难。彼土人民见大王来。皆起前迎。礼跪问讯。异音同响而作是说。善来。圣王。此郁单越。人民炽盛。多诸珍宝。唯愿大王当于此治化诸人民。使从法教。尔时。阿难。顶生圣王即于郁单越统领人民。乃经百千万岁</p>
<p>是时。顶生圣王复于余时便生此念。我今有阎浮地。人民炽盛。多诸珍宝。亦雨七宝。乃至于膝。今亦复有此瞿耶尼．弗于逮及此郁单越。人民炽盛。多诸珍宝。我亦曾从耆年长老边闻。有三十三天快乐无比。寿命极长。衣食自然。玉女营从。不可称计。我今当往领彼天宫。以法治化。</p>
<p>尔时。阿难。顶生圣王适生斯念。将四部兵。从郁单越没。便往至三十三天上。尔时。天帝释遥见顶生圣王来。便作是说。善来。大王。可就此坐。尔时。阿难。顶生圣王即共释提桓因一处坐。二人共坐。不可分别。颜貌举动。言语声响。一而不异。尔时。阿难。顶生圣王在彼。乃经数千百岁已。便生此念。我今有此阎浮地。人民炽盛。多诸珍宝。亦雨七宝。乃至于膝。亦有瞿耶尼。亦复有弗于逮。亦复有郁单越。人民炽盛。多诸珍宝。我今至此三十三天。我今宜可害此天帝释。便于此间独王诸天。尔时。阿难。顶生圣王适生此念。即于座上而自退堕。至阎浮里地。及四部兵皆悉落堕。尔时。亦失轮宝。莫知所在。象宝．马宝同时命终。珠宝自灭。玉女宝．居士宝．典兵宝斯皆命终</p>
<p>尔时。顶生圣王身得重病。诸宗族亲属普悉运集。问讯王病。云何。大王。若使大王命终之后。有人来问此义。顶生大王临命终时。有何言教。设有此问。当何以报之。顶生圣王报曰。若使我命终。命终之后有人问者。以此报之。顶生王者。领此四天下而无厌足。复至三十三天。在彼经数百千岁。意犹生贪。欲害天帝。便自堕落。即取命终</p>
<p>汝今。阿难。勿怀狐疑。尔时。顶生王者岂异人乎。莫作是观。所以然者。时顶生王者即我身是。尔时。我领此四天下。及至三十三天。于五欲中。无有厌足。阿难。当以此方便。证知所趣。兴贪欲心。倍增其想。于爱欲中而无厌足。欲求厌足。当从圣贤智慧中求</p>
<p>尔时。世尊于大众中。便说此偈</p>
<p>贪淫如时雨　　于欲无厌足</p>
<p>乐少而苦多　　智者所屏弃</p>
<p>正使受天欲　　五乐而自娱</p>
<p>不如断爱心　　正觉之弟子</p>
<p>贪欲延亿劫　　福尽还入狱</p>
<p>受乐讵几时　　辄受地狱痛</p>
<p>是故。阿难。当以此方便。知于欲而去欲。永不兴其想。当作是学</p>
<p>尔时。阿难闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。生漏婆罗门便往至世尊所。共相问讯。在一面坐。是时。生漏婆罗门白世尊曰。当云何观恶知识人</p>
<p>世尊告曰。当观如观月</p>
<p>婆罗门曰。当云何观善知识</p>
<p>世尊告曰。当观如观月</p>
<p>婆罗门曰。沙门瞿昙今所说者。略说其要。未解广义。唯愿瞿昙广普说义。使未解者解</p>
<p>世尊告曰。婆罗门。谛听。谛听。善思念之。吾当与汝广演其义</p>
<p>婆罗门对曰。如是。瞿昙。生漏婆罗门从佛受教</p>
<p>世尊告曰。犹如。婆罗门。月末之月。昼夜周旋。但有其损。未有其盈。彼以减损。或复有时而月不现。无有见者。此亦如是。婆罗门。若恶知识。经历昼夜。渐无有信。无有戒。无有闻。无有施。无有智慧。彼以无有信．戒．闻．施．智慧。是时彼恶知识身坏命终。入地狱中。是故。婆罗门。我今说是恶知识者。犹如月末之月。</p>
<p>犹如。婆罗门。月初生时。随所经过日夜。光明渐增。稍稍盛满。便于十五日具足盛满。一切众生靡不见者。如是。婆罗门。若善知识。经历日夜。增益信．戒．闻．施．智慧。彼以增益信．戒．施．闻．智慧。尔时善知识身坏命终。生天上善处。是故。婆罗门。我今说此善知识所趣。犹月盛满</p>
<p>尔时。世尊便说此偈</p>
<p>若人有贪欲　　嗔恚痴不尽</p>
<p>于善渐有减　　犹如月向尽</p>
<p>若人无贪欲　　嗔恚痴亦尽</p>
<p>于善渐有增　　犹如月盛满</p>
<p>是故。婆罗门。当学如月初</p>
<p>尔时。生漏婆罗门白世尊曰。善哉。瞿昙。犹如屈者得伸。冥者见明。迷者见路。于闇冥然明。此亦如是。沙门瞿昙无数方便为我说法。我今自归世尊及法．众僧。自今以往。听我为优婆塞。尽形寿不杀生</p>
<p>尔时。生漏闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说善知识法。亦当说恶知识法。谛听。谛听。善思念之</p>
<p>诸比丘对曰。如是。世尊。尔时。诸比丘从佛受教</p>
<p>世尊告曰。彼云何名为恶知识法。于是。比丘。恶知识人便生此念。我于豪族出家学道。余比丘者卑贱家出家。依己姓望。毁訾余人。是谓名为恶知识法</p>
<p>复次。恶知识人便生此念。我极精进奉诸正法。余比丘者不精进持戒。复以此义。毁呰他人。而自贡高。是谓为恶知识法</p>
<p>复次。恶知识者复作是念。我三昧成就。余比丘者无有三昧。心意错乱。而不一定。彼依此三昧。常自贡高。毁呰他人。是谓名为恶知识法</p>
<p>复次。恶知识复作是念。我智慧第一。此余比丘无有智慧。彼依此智慧。而自贡高。毁呰他人。是谓名为恶知识法</p>
<p>复次。恶知识人复作是念。我今常得饭食．床褥．卧具．病瘦医药。此余比丘不能得此供养之具。彼依此利养之物。而自贡高。毁呰他人。是谓名为恶知识法。是谓。比丘。恶知识人行此邪业</p>
<p>彼云何为善知识之法。于是。比丘。善知识人不作是念。我豪族家生。此余比丘不是豪族家。己身与彼而无有异。是谓名为善知识法</p>
<p>复次。善知识人不作是念。我今持戒。此余比丘不持戒行。己身与彼无有增减。彼依此戒。不自贡高。不毁他人。是谓。比丘。名为善知识法</p>
<p>复次。比丘。善知识人复不作是念。我三昧成就。此余比丘意乱不定。己身与彼亦无增减。彼依此三昧。不自贡高。亦不毁呰他人。是谓。比丘。名为善知识法</p>
<p>复次。比丘。善知识人不作是念。我智慧成就。此余比丘无有智慧。己身与彼亦无增减。彼依此智慧。不自贡高。亦不毁他人。是谓。比丘。名为善知识法</p>
<p>复次。比丘。善知识人不作是念。我能得衣被．饭食．床褥．卧具．疾病医药。此余比丘不能得衣被．饭食．床褥．卧具．疾病医药。己身与彼亦无增减。彼依此利养。不自贡高。亦不毁他人。是谓。比丘。名为善知识法</p>
<p>尔时。世尊告诸比丘。我今与汝分别恶知识法。亦复与汝说善知识法。是故。诸比丘。恶知识法当共远离。善知识法念共修行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在释翅尼拘留园。与大比丘众五百人俱</p>
<p>尔时。国中豪贵诸大释种五百余人。欲有所论。集普义讲堂。尔时。世典婆罗门便往诣彼释种所。语彼释种言。云何。诸君。此中颇有沙门．婆罗门及世俗人。能与吾共论议乎</p>
<p>尔时。众多释报世典婆罗门曰。此中今有二人。高才博学。居在迦毗罗越国。云何为二人。一名周利槃特比丘。二名瞿昙．释种如来．至真．等正觉。众中少知无闻。亦无智慧。言语丑陋。不别去就。如此槃特之比。又此迦维罗越一国之中。无知无闻。亦无黠慧。为人丑陋。多诸秽恶。如此瞿昙之比。汝今可与彼论议。设婆罗门能与彼二人论议得胜者。我等五百余人。便当供养随时所须。亦当相惠千镒纯金</p>
<p>尔时。婆罗门便生此心。此迦毗罗越释种。悉皆聪明。多诸技术。奸宄虚伪。无有正行。设吾与彼二人论议而得胜者。何足为奇。或复彼人得吾便者。便为愚者所伏。思此二理。吾不堪与彼论议也。作是语已。便退而去</p>
<p>是时。周利槃特到时持钵。入迦毗罗越乞食。时。世典婆罗门遥见周利槃特来。便作是念。我今当往问彼人义。时。世典婆罗门便往至比丘所。语周利槃特曰。沙门。为字何等</p>
<p>周利槃特曰。止。婆罗门。何须问字。所以来此欲问义者。时可问之。婆罗门言。沙门。能与吾共论议乎</p>
<p>周利槃特言。我今尚能与梵天论议。何况与汝盲无目人乎</p>
<p>婆罗门言。盲者即非无目人乎。无目则非盲耶。此是一义。岂非烦重</p>
<p>是时。周利槃特便腾逝空中作十八变。尔时。婆罗门便作是念。此沙门止有神足。不解论议。设当与吾解此义者。身便当与作弟子</p>
<p>是时。尊者舍利弗以天耳听闻有是语。周利槃特与世典婆罗门作此论议。是时。尊者舍利弗即变身作槃特形。隐槃特形。使不复现。语婆罗门曰。汝婆罗门。若作是念。此沙门止有神足。不堪论议者。汝今谛听。吾当说之。报汝向议。依此论本。当更引喻。汝今。婆罗门。名字何等</p>
<p>婆罗门曰。吾名梵天</p>
<p>周利槃特问曰。汝是丈夫乎</p>
<p>婆罗门曰。吾是丈夫</p>
<p>复问。是人乎</p>
<p>婆罗门报曰。是人</p>
<p>周利槃特问曰。云何。婆罗门。丈夫亦是人。人亦是丈夫。此亦是一义。岂非烦重乎。然婆罗门。盲与无目。此义不同</p>
<p>婆罗门曰。云何。沙门。名之为盲</p>
<p>周利槃特曰。犹如不见今世．后世。生者．灭者。善色．恶色。若好．若丑。众生所造善恶之行。如实而不知。永无所睹。故称之为盲</p>
<p>婆罗门曰。云何为无眼者乎</p>
<p>周利槃特曰。眼者。无上智慧之眼。彼人无此智慧之眼。故称之为无目也</p>
<p>婆罗门言。止。止。沙门。舍此杂论。我今欲问深义。云何。沙门。颇不依法得涅槃乎。</p>
<p>周利报曰。不依五盛阴而得涅槃</p>
<p>婆罗门曰。云何。沙门。此五盛阴有缘生耶。无缘生乎</p>
<p>周利槃特对曰。此五盛阴有缘生。非无缘也</p>
<p>婆罗门曰。何等是五盛阴缘</p>
<p>比丘曰。爱是缘也</p>
<p>婆罗门曰。何者是爱</p>
<p>比丘报曰。生者是也</p>
<p>婆罗门曰。何者名为生</p>
<p>比丘曰。即爱是也</p>
<p>婆罗门曰。爱有何道</p>
<p>沙门曰。贤圣八品道是。所谓正见．正业．正语．正命．正行．正方便．正念．正定。是谓名为贤圣八品道</p>
<p>尔时。周利槃特广为说法已。婆罗门从比丘闻如此教已。诸尘垢尽。得法眼净。即于其处。身中刀风起而命终。是时。尊者舍利弗还复其形。飞在空中。还诣所止</p>
<p>是时。尊者周利槃特比丘往至普集讲堂。众多释种所。到已。语彼释言。汝等速办苏油．薪柴。往耶维世典婆罗门。是时。释种即办苏．油。往耶维世典婆罗门。于四道头起鋀婆。各各相率。便往至尊者周利槃特比丘所。到已。头面礼足。在一面坐</p>
<p>时。诸释种以此偈。向尊者周利槃特说曰</p>
<p>耶维起鋀婆　　不违尊者教</p>
<p>我等获大利　　得遇此福祐</p>
<p>是时。尊者周利槃特便以此偈而报释曰</p>
<p>今转尊法轮　　降伏诸外道</p>
<p>智慧如大海　　此来降梵志</p>
<p>所作善恶行　　去来今现在</p>
<p>亿劫不忘失　　是故当作福</p>
<p>是时。尊者周利槃特广与彼诸释种说法已。诸释白周利槃特言。若尊者须衣被．饮食．床褥．卧具．病瘦医药。我等尽当事事供给。唯愿受请。勿拒微情。时。尊者周利槃特默然可之</p>
<p>尔时。诸释种闻尊者周利槃特所说。欢喜奉行</p>
<p>（一○）</p>
<p>闻如是</p>
<p>一时。佛在罗阅城迦兰陀竹园所。与大比丘五百人俱</p>
<p>尔时。提婆达兜恶人便往至婆罗留支王子所。告王子言。昔者。民氓寿命极长。如今人寿不过百年。王子当知。人命无常。备不登位。中命终者不亦痛哉。王子。时可断父王命。统领国人。我今当杀沙门瞿昙。作无上至真．等正觉。于摩竭国界。新王．新佛。不亦快哉。如日贯云。靡所不照。如月云消。众星中明。尔时。婆罗留支王子即收父王。著铁牢中。更立臣佐。统领人民</p>
<p>尔时。有众多比丘入罗阅城乞食。便闻提婆达兜教王子收父王。著铁牢中。更立臣佐。是时。众多比丘乞食。还归所在。摄举衣钵。往至世尊所。头面礼足。白世尊曰。朝入城乞食。闻提婆达兜愚人教王子使收父王。闭著牢狱。更立臣佐。复敕王子言。汝杀父王。我害如来。于此摩竭国界。新王．新佛。不亦快哉</p>
<p>尔时。臣佐亦行非法。臣佐已行非法。尔时王太子亦行非法。太子已行非法。尔时群臣．长吏亦行非法。群臣．长吏已行非法。尔时国界人民亦行非法。国界人民已行非法。尔时人众兵马亦行非法。兵众已行非法。尔时日月倒错运度失时。日月已失时。便无年岁。已无年岁。日差月错。无复精光。日月已无精光。尔时星宿现怪。星宿已现变怪。便有暴风起。已有暴风起。神祇嗔恚。神祇已嗔恚。尔时风雨不时。尔时谷子在地者便不长大。人民之类．蜎飞蠕动。颜色改变。寿命极短</p>
<p>若复有时。王法治正。尔时群臣亦行正法。群臣已行正法。时王太子亦行正法。王太子已行正法。尔时长吏亦行正法。长吏已行正法。国界人民亦行正法。日月顺常。风雨以时。灾怪不现。神祇欢喜。五谷炽盛。君臣和穆相视。如兄如弟。终无增损。有形之类。颜色光润。食自消化。无有灾害。寿命极长。人所爱敬</p>
<p>尔时。世尊便说此偈</p>
<p>犹如牛渡水　　导者而不正</p>
<p>一切皆不正　　斯由本导故</p>
<p>众生亦如是　　众中必有导</p>
<p>导者行非法　　况复下细人</p>
<p>萠类尽受苦　　由王法不正</p>
<p>以知非法行　　一切民亦然</p>
<p>犹如牛渡水　　导者而行正</p>
<p>从者亦皆正　　斯由本导故</p>
<p>众生亦如是　　众中必有导</p>
<p>导者行正法　　况复下庶人</p>
<p>萠类尽受乐　　由王法教正</p>
<p>以知正法行　　一切民亦便</p>
<p>是故。诸比丘。当舍非法而行正法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>增壹阿含经卷第八</p>
<p>增壹阿含经卷第九</p>
<p>东晋罽宾三藏瞿昙僧伽提婆译</p>
<p>惭愧品第十八</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有二妙法拥护世间。云何为二法。所谓有惭．有愧也。诸比丘。若无此二法。世间则不别有父．有母．有兄．有弟．有妻子．知识．尊长．大小。便当与猪．鸡．狗．牛．羊六畜之类而同一等。以其世间有此二法拥护世间。则别有父母．兄弟．妻子．尊长．大小。亦不与六畜共同。是故。诸比丘。当习有惭．有愧。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。世有二人。无有厌足而取命终。云何为二人。所谓得财物恒藏举之。复有得物而喜与人。是谓二人无有厌足而取命终</p>
<p>尔时。有比丘白世尊曰。我等。世尊。不解此略说之义。云何得物藏举。云何得物与人。唯愿世尊广演其义</p>
<p>世尊告曰。谛听。谛听。善思念之。吾当为汝分别其义</p>
<p>对曰。如是</p>
<p>尔时。佛告诸比丘。于是。有族姓子学诸技术。或习田作。或习书疏。或习计算。或习天文。或习地理。或习卜相。或学远使。或作王佐。不避寒暑．饥寒．勤苦。而自营己。彼作是功力而获财物。彼人不能食啖。亦不与妻子。亦不与奴婢亲亲之属。皆悉不与。彼所得财物。或王劫夺。或复被贼。或火烧水漂。分散异处。不获其利。即于家中有人分散此物。不得停住。是谓。比丘。得财藏举者也</p>
<p>彼云何得财分布。有族姓子学诸伎术。或习田作。或习书疏。或习计算。或习天文．地理。或习卜相。或学远使。或作王佐。不避寒暑．饥寒．勤苦。而自营己。彼作是功力而获财物。彼人惠施众生。给与父母．奴婢．妻子。亦复广及沙门．婆罗门。造诸功德。种天上之福。是谓。比丘。得而惠施。是谓。比丘。二人无厌足。如前一人得财物而举者。当念舍离。第二人得而广布。当学此业。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。常当法施。勿习食施。所以然者。汝等今有果报之祐。使我弟子恭敬于法。不贪利养。设贪利养者。则有大过于如来所。何以故。谓众生类不分别法。毁世尊教。已毁世尊教。后不复得至涅槃道。我便有耻。所以然者。谓如来弟子贪著利养。不行于法。不分别法。毁世尊教。不顺正法。已毁世尊教。复不至涅槃道。汝今。比丘。当念法施。勿思欲施。便得称誉。多闻四远。恭敬于法。不贪财物。此则无有羞耻。所以然者。如来弟子以好法施。不贪思欲之施。是谓。比丘。当念法施。勿学财施。汝等比丘。吾说此义为因。何义而说此缘乎</p>
<p>尔时。诸比丘白世尊曰。唯愿世尊事事分别</p>
<p>尔时。世尊告诸比丘。昔有一人请吾供养。然吾尔时有遗余法而可除弃。有二比丘从远方来。形体困笃。颜色变易。尔时。我便语彼比丘。作是语。有遗余法而可除弃。随时须者。便可取之而自营己</p>
<p>时。一比丘便作是念。世尊今日有遗余法而可除弃。随时须者。便可取之。设复我等不取食者。便当以此食舍于净地。若著水中。然今我等宜取此食。以充虚乏。加得气力。尔时。彼比丘复作是学。佛亦作是说。当行法施。莫行思欲之施。所以然者。施中之上无过财施。然复法施于中最尊。我今堪任竟日不食。犹得自济。不须受彼信施之福。尔时。彼比丘便自息意不取彼施。形体困笃。不自顾命</p>
<p>彼时。第二比丘复作是念。世尊亦有遗余之法而可除者。设我等不取食者。便当困笃。今以此食用充虚乏。加得气力。昼夜安宁。尔时。彼比丘便取食之。昼夜安隐。气力充足</p>
<p>佛告诸比丘。彼比丘虽复取彼供养。除去虚乏。气力充足。不如先前比丘可敬。可贵。甚可尊重。彼比丘长夜名称远闻。于律知足。易充易满。诸比丘当学法施。勿学思欲之施。我前所说者。由此因缘</p>
<p>尔时。世尊说此语已。便从坐起而去</p>
<p>是时。众多比丘复作是念。向者。世尊略说其要。竟不广普。便从坐起。入寂静室。今此众中谁能堪任于此略义而广普演其义者也。是时。众多比丘复作是念。今尊者舍利弗。世尊所誉。我当尽共诣彼舍利弗所。是时。众多比丘便往至尊者舍利弗所。共相礼拜。在一面坐。在一面坐已。是时。众多比丘所可从世尊闻事。尽向舍利弗说之</p>
<p>是时。尊者舍利弗告诸比丘。云何世尊弟子贪著利养。不修行法。云何世尊弟子贪修行法。不贪利养</p>
<p>尔时。众多比丘白舍利弗曰。我等乃从远来。请问其义。得修行之。尊者舍利弗堪任者。便与我等广演其义</p>
<p>舍利弗告曰。谛听。谛听。善思念之。吾当与汝广演其义</p>
<p>尔时。众多比丘对曰。如是</p>
<p>舍利弗告曰。世尊弟子所学寂静念安。声闻弟子不如是学。世尊吐教所应灭法。而诸比丘亦不灭之。于中懈怠起诸乱想。所应为者而不肯行。所不应为者便修行之。尔时。诸贤长老比丘于三处便有羞耻。云何为三。世尊常乐寂静之处。尔时声闻不作是学。长老比丘便有羞耻。世尊教人当灭此法。然比丘不灭此法。长老比丘便有羞耻。于中起乱想之念。意不专一。长老比丘便有羞耻</p>
<p>诸贤当知。中比丘于三处便有羞耻。云何为三。世尊常乐寂静之处。尔时声闻不作是学。中比丘便有羞耻。世尊教人当灭此法。然彼比丘不灭此法。中比丘便有羞耻。于中起乱想之念。意不专一。中比丘便有羞耻</p>
<p>诸贤当知。年少比丘于三处便有羞耻。云何为三。世尊弟子常乐寂静之处。尔时声闻不作是学。年少比丘便有羞耻。世尊教人当灭此法。然彼比丘不灭此法。年少比丘便有羞耻。于中复起乱想之念。意不专一。年少比丘便有羞耻。是谓。诸贤。贪著于财。不著于法</p>
<p>诸比丘白舍利弗曰。云何比丘贪著于法。不著于财</p>
<p>舍利弗曰。于是。比丘。世尊乐寂静之处。声闻亦学如来乐寂静之处。世尊所说当灭此法。诸比丘便灭此法。不懈怠。亦不乱。所应行者便修行之。所不应行者便不行之。诸贤当知。长老比丘于三处便有名称。云何为三。世尊乐寂静之处。声闻亦乐寂静之处。长老比丘便有名称。世尊教人当灭此法。尔时比丘便灭此法。长老比丘便有名称。于中不起乱想之念。意常专一。长老比丘便有名称</p>
<p>诸贤当知。中比丘于三处便有名称。云何为三。世尊乐寂静之处。声闻亦乐寂静之处。中比丘便有名称。世尊教人当灭此法。尔时比丘便灭此法。中比丘便有名称。于中不起乱想之念。意常专一。中比丘便得名称</p>
<p>诸贤当知。年少比丘于三处便有名称。云何为三。于是。比丘。世尊乐寂静之处。年少比丘亦乐寂静之处。年少比丘便有名称。世尊教人当灭此法。尔时比丘便灭此法。年少比丘便有名称。于中不起乱想之念。意常专一。年少比丘便有名称</p>
<p>诸贤当知。贪之为病。甚大灾患。嗔恚亦然。贪淫．嗔恚灭者。便得处中之道。眼生．智生。诸缚休息。得至涅槃。悭疾为病。亦复极重。烦恼烧煮。憍慢亦深。幻伪不真。无惭．无愧。不能舍离。淫欲败正。慢．增上慢亦复不舍。此二慢灭。便得处中之道。眼生．智生。诸缚休息。得至涅槃</p>
<p>比丘白曰。云何。尊者舍利弗。处中之道。眼生．智生。诸缚休息。得至涅槃</p>
<p>舍利弗言。诸贤当知。所谓贤圣八品道是。所谓正见．正治．正语．正行．正命．正方便．正念．正三昧。是谓。诸贤。处中之道。眼生．智生．诸缚休息。得至涅槃</p>
<p>尔时。众多比丘闻尊者舍利弗所说。欢喜奉行</p>
<p>（四）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。世尊到时。著衣持钵。入罗阅城乞食。在一街巷。尔时。彼巷有一梵志妇。欲饭食婆罗门。即出门。遥见世尊。便往至世尊所。问世尊曰。颇见婆罗门不</p>
<p>尔时。尊者大迦叶先在其巷。世尊便举手指示曰。此是婆罗门</p>
<p>是时。梵志妇熟视如来面。默然不语。尔时。世尊便说此偈</p>
<p>无欲无恚者　　去愚无有痴</p>
<p>漏尽阿罗汉　　是谓名梵志</p>
<p>无欲无恚者　　去愚无有痴</p>
<p>以舍结使聚　　是谓名梵志</p>
<p>无欲无恚者　　去愚无有痴</p>
<p>以断吾我慢　　是谓名梵志</p>
<p>若欲知法者　　三佛之所说</p>
<p>至诚自归彼　　最尊无有上</p>
<p>尔时。世尊告大迦叶曰。汝可往为此梵志妇。便现身。得免宿罪</p>
<p>是时。迦叶从佛受教。往至梵志妇舍已。就座而坐。是时。彼婆罗门妇便供办肴膳种种饮食。以奉迦叶</p>
<p>是时。迦叶即受食饮。欲度人故。而为彼人说此达嚫</p>
<p>祠祀火为上　　众书颂为最</p>
<p>王为人中尊　　众流海为上</p>
<p>众星月为首　　照明日为先</p>
<p>四维及上下　　于诸方域境</p>
<p>天与世间人　　佛为最尊上</p>
<p>欲求其福者　　当归于三佛</p>
<p>是时。彼梵志妇闻此语已。即欢喜踊跃。不能自胜。前白大迦叶曰。唯愿梵志恒受我请。在此舍食</p>
<p>是时。大迦叶即受彼请。在彼处受彼食。是时。婆罗门妇见迦叶食讫。更取一卑座。在迦叶前坐。是时。迦叶以次与说微妙之法。所谓论者。施论．戒论．生天之论。欲为不净。断漏为上。出家为要。尊者大迦叶已知彼梵志妇心开意解。甚怀欢喜。诸佛所可常说法者。苦．习．尽．道</p>
<p>是时。尊者大迦叶悉为梵志妇说之时。梵志妇即于座上诸尘垢尽。得法眼净。犹如新净白亵。无有尘垢。易染为色。时梵志妇亦复如是。即于座上得法眼净。彼已得法．见法。分别其法。无有狐疑。已逮无畏。自归三尊。佛．法．圣众。受持五戒。是时。尊者大迦叶重为梵志妇说微妙法已。即从坐起而去</p>
<p>迦叶去未久时。妇夫婿来至家。婆罗门见妇颜色甚悦。非复常人。时。婆罗门即问其妇。妇即以此因缘具向夫婿说之。时。婆罗门闻是语已。便将其妇共诣精舍。往至世尊所。时。婆罗门与世尊共相问讯。在一面坐。婆罗门妇头面礼世尊足。在一面坐。时。婆罗门白世尊曰。向有婆罗门来至我家。今为所在</p>
<p>尔时。尊者大迦叶去世尊不远。结跏趺坐。正身正意。思惟妙法</p>
<p>尔时。世尊遥指示大迦叶曰。此是尊长婆罗门也</p>
<p>婆罗门曰。云何。瞿昙。沙门即是婆罗门耶。沙门与婆罗门岂不异乎</p>
<p>世尊告曰。欲言沙门者。即我身是。所以然者。我即是沙门。诸有奉持沙门戒律。我皆已得。如今欲论婆罗门者。亦我身是。所以然者。我即是婆罗门也。诸过去婆罗门。所持法行。吾已悉知。欲论沙门者。即大迦叶是。所以然者。诸有沙门律。迦叶比丘皆悉包揽。欲论婆罗门者。亦是迦叶比丘。所以然者。诸有婆罗门奉持禁戒。迦叶比丘皆悉了知</p>
<p>尔时。世尊便说此偈</p>
<p>我不说梵志　　能知咒术者</p>
<p>唱言生梵天　　此则不离缚</p>
<p>无缚无生趣　　能脱一切结</p>
<p>不复称天福　　即沙门梵志</p>
<p>尔时。婆罗门白世尊曰。言结缚者。何等名为结乎</p>
<p>世尊告曰。欲爱是结。嗔恚是结。愚痴是结。如来者无此欲爱。永灭无余。嗔恚．愚痴亦复如是。如来无复此结</p>
<p>婆罗门曰。唯愿世尊说深妙法。无复有此诸结缚著</p>
<p>是时。世尊渐与彼婆罗门说微妙之论。所谓论者。施论．戒论．生天之论。欲为不净。断漏为上。出家为要。尔时。世尊知彼婆罗门心开意解。甚怀欢喜。古昔诸佛常所说法。苦．习．尽．道。尔时世尊尽为婆罗门说之</p>
<p>时。婆罗门即于座上诸尘垢尽。得法眼净。犹如新净白亵。无有尘垢。易染为色。时婆罗门亦复如是。即于座上得法眼净。彼已得法．见法。分别其法。无有狐疑。已逮无畏。自归三尊。佛．法．圣众。受持五戒。为如来真子。无复退还</p>
<p>尔时。彼婆罗门夫妇闻佛所说。欢喜奉行</p>
<p>（五）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。王阿阇世有象。名那罗只梨。极为凶弊暴虐。勇健能降外怨。缘彼象力。使摩竭一国。无不靡伏</p>
<p>尔时。提婆达兜便往至王阿阇世所。到已。而作是说。大王当知。今此象恶。能降伏众怨。可以醇酒。饮彼象醉。清旦。沙门瞿昙必来入城乞食。当放此醉象。蹋蹈杀之</p>
<p>时。王阿阇世闻提婆达兜教。即告令国中。明日清旦。当放醉象。勿令人民在里巷游行</p>
<p>是时。提婆达兜告王阿阇世曰。若彼沙门瞿昙有一切智。知当来事者。明日必不入城乞食</p>
<p>王阿阇世曰。亦如尊教。设有一切智者。明日清旦不入城乞食</p>
<p>尔时。罗阅城内男女大小事佛之者。闻王阿阇世清旦当放醉象害于如来。闻已。各怀愁忧。便往至世尊所。头面礼足。在一面住。白世尊曰。明日清旦。愿世尊勿复入城。所以然者。王阿阇世今有教令。敕语城内人民之类。明日勿复在里巷行来。吾欲放醉象。害沙门瞿昙。设沙门有一切智。明日清旦不入城乞食。唯愿世尊勿复入城。伤害如来。世人丧目。无复救护</p>
<p>世尊告曰。止。止。诸优婆塞。勿怀愁恼。所以然者。如来之身非俗数身。然不为他人所害。终无此事。诸优婆塞当知。阎浮里地东西广七千由旬。南北长二十一千由旬。瞿耶尼纵广八千由旬。如半月形。弗于逮纵广九千由旬。土地方正。郁单越纵广十千由旬。土地圆如满月。正使此四天下醉象满其中。如似稻．麻．丛林。其数如是。犹不能得动如来毫毛。况复得害于如来。终无此事</p>
<p>则舍四天下。复有如千天下．千日月．千须弥山．千四海水．千阎浮提．千瞿耶尼．千弗于逮．千郁单越．千四天王．千三十三天．千兜术天．千艳天．千化自在天．千他化自在天。此名千世界。乃至二千世界。此名中千世界。乃至三千世界。此名三千大千世界。满其中伊罗钵龙王。犹不能动如来一毛。况复此象欲害如来哉。终无是处。所以然者。如来神力不可思议。如来出世。终不为人所伤害也。汝等各归所在。如来自当知此变趣。尔时。世尊与四部众广为说微妙之法。时。优婆塞．优婆斯闻正法已。各从坐起。头面礼足。便退而去</p>
<p>尔时。世尊清旦著衣持钵。欲入罗阅城乞食。是时。提头赖吒天王将干沓和等。从东方来。侍从世尊。是时。毗留勒王将拘槃茶众。侍从如来。西方毗留波叉将诸龙众。侍从如来。北方天王拘毗罗将罗刹鬼众。侍从如来。是时。释提桓因将诸天人数千万众。从兜术天没。来至世尊所。时。梵天王将诸梵天数千万众。从梵天上来至世尊所。释．梵．四天王及二十八天。大鬼神王各各相谓言。我等今日当观二神。龙象共斗。谁者胜负</p>
<p>时。罗阅城四部之众遥见世尊将诸比丘入城乞食。时城内人民皆举声唤曰。王阿阇世复闻此声。问左右曰。此是何等声响。乃彻此间</p>
<p>侍臣对曰。此是如来入城乞食。人民见已。故有此声</p>
<p>阿阇世曰。沙门瞿昙亦无圣道。不知人心来变之验。王阿阇世即敕象师。汝速将象饮以醇酒。鼻带利剑。即放使走</p>
<p>尔时。世尊将诸比丘诣城门。适举足入门。时。天地大动。诸神尊天在虚空中散种种之华。时。五百比丘见醉象来。各各驰走。莫知所如。时。彼暴象遥见如来。便走趣向。侍者阿难见醉象来。在世尊后。不自安处。白世尊曰。此象暴恶。将恐相害。宜可远之</p>
<p>世尊告曰。勿惧。阿难。吾今当以如来神手降伏此象</p>
<p>如来观察暴象不近不远。便化左右作诸师子王。于彼象后作大火坑。时。彼暴象见左右师子王及见火坑。即失尿放粪。无走突处。便前进向如来。尔时。世尊便说此偈</p>
<p>汝莫害于龙　　龙现甚难遇</p>
<p>不由害龙已　　而得生善处</p>
<p>尔时。暴象闻世尊说此偈。如被火燃。即自解剑。向如来跪双膝。投地以鼻舐如来足。时。世尊伸右手摩象头。而作是说</p>
<p>嗔恚生地狱　　亦作蛇蚖形</p>
<p>是故当舍恚　　更莫受此身</p>
<p>尔时。神尊诸天在虚空中。以若干百千种花散如来上。是时。世尊与四部之众．天．龙．鬼神说微妙法。尔时。见降象男女六万余人诸尘垢尽。得法眼净。八万天人亦得法眼净。时。彼醉象身中刀风起。身坏命终。生四天王宫</p>
<p>尔时。比丘．比丘尼。诸优婆塞．优婆夷。及天．龙．鬼神。闻世尊所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者难陀著极妙之衣。色曜人目。著金厕履屣。复抆饰两目。手执钵器。欲入舍卫城。尔时。众多比丘遥见尊者难陀著极妙之衣。入舍卫城乞食。尔时。众多比丘便往至世尊所。头面礼足。在于一面坐。须臾退坐。白世尊曰。向者。难陀比丘著极妙之衣。色曜人目。入舍卫城乞食</p>
<p>尔时。世尊告一比丘。汝速往至难陀比丘所。如来呼卿</p>
<p>对曰。如是。世尊。时。彼比丘受世尊教。头面礼足而去。往至难陀比丘所。到已。语难陀曰。世尊呼卿</p>
<p>是时。难陀闻比丘语。即来至世尊所。到已。头面礼足。在一面坐</p>
<p>是时。世尊告难陀曰。汝今何故著此极妙之衣。又则著履屣。入舍卫城乞食。时。尊者难陀默然不语</p>
<p>世尊复重告曰。云何。难陀。汝岂不以信牢固出家学道乎</p>
<p>难陀对曰。如是。世尊</p>
<p>世尊告曰。汝今族姓子不应律行。以信牢固出家学道。何由复著极妙之衣。摩治形服。欲入舍卫城乞食。与彼白衣有何差别</p>
<p>尔时。世尊便说此偈</p>
<p>何日见难陀　　能治阿练行</p>
<p>心乐沙门法　　头陀度无极</p>
<p>汝今。难陀。更莫造此如是之行</p>
<p>尔时。尊者难陀及四部众闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者难陀不堪行梵行。欲脱法衣。习白衣行</p>
<p>尔时。众多比丘往至世尊所。头面礼足。在一面坐。尔时。众多比丘白世尊曰。难陀比丘不堪行梵行。欲脱法服。习居家行</p>
<p>尔时。世尊告一比丘。汝往至难陀所。云。如来唤卿</p>
<p>对曰。如是。世尊</p>
<p>时。彼比丘受世尊教。即从坐起。礼世尊足。便退而去。至彼难陀比丘所云。世尊唤难陀</p>
<p>对曰。如是</p>
<p>尔时难陀比丘寻随此比丘至世尊所。头面礼足。在一面坐</p>
<p>是时。世尊告难陀曰。云何。难陀。不乐修梵行。欲脱法衣。修白衣行乎</p>
<p>难陀对曰。如是。世尊</p>
<p>世尊告曰。何以故。难陀</p>
<p>难陀对曰。欲心炽然。不能自禁</p>
<p>世尊告曰。云何。难陀。汝非族姓子出家学道乎</p>
<p>难陀对曰。如是。世尊。我是族姓子。以信牢固出家学道</p>
<p>世尊告曰。汝族姓子。此非其宜。以舍家学道修清净行。云何舍于正法欲习秽污。难陀当知。有二法无厌足。若有人习此法者终无厌足。云何为二法。所谓淫欲及饮酒。是谓二法无厌足。若有人习此二法。终无厌足。缘此行果。亦不能得无为之处。是故。难陀。当念舍此二法。后必成无漏之报。汝今。难陀。善修梵行。趣道之果。靡不由之</p>
<p>尔时。世尊便说此偈</p>
<p>盖屋不密　　天雨则漏　　人不惟行</p>
<p>漏淫怒痴　　盖屋善密　　天雨不漏</p>
<p>人能惟行　　无淫怒痴</p>
<p>尔时。世尊复作是念。此族姓子欲意极多。我今宜可以火灭火。是时。世尊即以神力手执难陀。犹如力人屈伸臂顷。将难陀至香山上。尔时。山上有一岩穴。复有一瞎猕猴在彼住止。是时。世尊右手执难陀而告之曰。汝难陀。颇见此瞎猕猴不</p>
<p>对曰。如是。世尊</p>
<p>世尊告曰。何者为妙。为孙陀利释种妙耶。为此瞎猕猴妙乎</p>
<p>难陀对曰。犹如有人伤极恶犬鼻。复加毒涂。彼犬倍恶。此亦如是。孙陀利释女。今以此瞎猕猴相比。不可为喻。犹如大火[卄/積]焚烧山野。加益以干薪。火转炽然。此亦如是。我念彼释女。不去心怀</p>
<p>尔时。世尊如屈伸臂顷。从彼山不现。便至三十三天。尔时。三十三天上诸天普集善法讲堂。去善法讲堂不远。复有宫殿。五百玉女自相娱乐。纯有女人。无有男子。尔时。难陀遥见五百天女。作倡伎乐。自相娱乐。见已。问世尊曰。此是何等。五百天女作倡伎乐。自相娱乐</p>
<p>世尊告曰。汝难陀自往问之</p>
<p>是时。尊者难陀便往至五百天女所。见彼宫舍。敷好坐具若干百种。纯是女人。无有男子。是时。尊者难陀问彼天女曰。汝等是何天女。各相娱乐。快乐如是</p>
<p>天女报曰。我等有五百人。悉皆清净。无有夫主。我等闻有世尊弟子。名曰难陀。是佛姨母儿。彼于如来所。清净修梵行。命终之后当生此间。与我等作夫主。共相娱乐</p>
<p>是时。尊者难陀甚怀喜悦。不能自胜。便作是念。我今是世尊弟子。且又复是姨母儿。此诸天女皆当为我作妇。是时。难陀便退而去。至世尊所</p>
<p>世尊告曰。云何。难陀。彼玉女何所言说</p>
<p>难陀报曰。彼玉女各作是说。我等各无夫主。闻有世尊弟子善修梵行。命终之后。当来生此</p>
<p>世尊告曰。难陀。汝意云何。难陀。汝意云何</p>
<p>难陀报曰。尔时。即自生念。我是世尊弟子。又且复是佛姨母儿。此诸天女尽当与我作妻</p>
<p>世尊告曰。快哉。难陀。善修梵行。我当与汝作证。使此五百女人皆为给使</p>
<p>世尊复告。云何。难陀。孙陀利释女妙耶。为是五百天女妙乎</p>
<p>难陀报曰。犹如山顶瞎猕猴在孙陀利前。无有光泽。亦无有色。此亦如是。孙陀利在他天女前。亦复如是。无有光泽</p>
<p>世尊告曰。汝善修梵行。我当证汝得此五百天人</p>
<p>尔时。世尊便作是念。我今当以火灭难陀火。犹如力人屈伸臂顷。世尊右手执难陀臂将至地狱中。尔时。地狱众生受若干苦恼。尔时。彼地狱中有一大镬。空无有人。见已。便生恐惧。衣毛皆竖。前白世尊曰。此诸众生皆受苦痛。唯有此釜而独空无人</p>
<p>世尊告曰。此者名为阿毗地狱</p>
<p>尔时。难陀倍复恐怖。衣毛皆竖。白世尊曰。此是阿毗地狱。而独自空。亦无罪人</p>
<p>世尊告曰。汝难陀自往问之</p>
<p>是时。尊者难陀便自问曰。云何。狱卒。此是何狱。此是何狱空无有人</p>
<p>狱卒报曰。比丘当知。释迦文佛弟子名曰难陀。彼于如来所。净修梵行。身坏命终。生善处天上。于彼寿千岁。快自娱乐。复于彼终。生此阿毗地狱中。此空镬者即是其室。</p>
<p>时。尊者难陀闻此语已。便怀怖懅。衣毛皆竖。即生此念。此之空釜。正为我耳。来至世尊所。头面礼足。白世尊曰。愿受忏悔。我自罪缘。不修梵行。触娆如来</p>
<p>尔时。尊者难陀便说此偈</p>
<p>人生不足贵　　天寿尽亦丧</p>
<p>地狱痛酸苦　　唯有涅槃乐</p>
<p>尔时。世尊告难陀曰。善哉。善哉。如汝所言。涅槃者最是快乐。难陀。听汝忏悔。汝愚．汝痴。自知有咎。于如来所。今受汝悔过。后更莫犯</p>
<p>尔时。世尊屈伸臂顷。手执难陀。从地狱不现。便至舍卫城祇树给孤独园</p>
<p>尔时。世尊告难陀曰。汝今。难陀。当修二法。云何为二法。所谓止与观也。复当更修二法。云何为二法。生死不可乐。知涅槃为乐。是谓二法。复当更修二法。云何为二法。所谓智与辩也。尔时。世尊以此种种法向难陀说</p>
<p>是时。尊者难陀从世尊受教已。从坐起。礼世尊足。便退而去。至安陀园。到已。在一树下结加趺坐。正身正意。系念在前。思惟如来如此言教。是时。尊者在闲静处。恒思惟如来教。不去须臾。所以族姓子。以信牢固出家学道。修无上梵行。生死已尽。梵行已立。所作已办。更不复受有。如实知之。是时。尊者难陀便成阿罗汉。已成阿罗汉。即从坐起。整衣服至世尊所。头面礼足。在一面坐</p>
<p>是时。尊者难陀白世尊曰。世尊前许证弟子五百天女者。今尽舍之</p>
<p>世尊告曰。汝今生死已尽。梵行已立。吾即舍之</p>
<p>尔时。便说偈曰</p>
<p>我今见难陀　　修行沙门法</p>
<p>诸恶皆以息　　头陀无有失</p>
<p>尔时。世尊告诸比丘言。得阿罗汉者。今难陀比丘是。无淫．怒．痴。亦是难陀比丘</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在释翅瘦迦毗罗越尼拘留园中。与大比丘五百人俱</p>
<p>尔时。大爱道瞿昙弥便往至世尊所。头面礼足。白世尊曰。愿世尊长化愚冥。恒护生命</p>
<p>世尊告曰。瞿昙弥。不应向如来作是言。如来延寿无穷。恒护其命</p>
<p>是时。大爱道瞿昙弥即说此偈</p>
<p>云何礼最胜　　世间无与等</p>
<p>能断一切疑　　由是说此语</p>
<p>尔时。世尊复以偈报瞿昙弥曰</p>
<p>精进意难缺　　恒有勇猛心</p>
<p>平等视声闻　　此则礼如来</p>
<p>是时。大爱道白世尊曰。自今以后当礼世尊。如来今敕礼一切众生。意无增减。天上．人中及阿须伦。如来为最上</p>
<p>是时。世尊可大爱道所说。即从坐起。头面礼足。便退而去</p>
<p>尔时。世尊告诸比丘。我声闻中第一弟子广识多知。所谓大爱道是。</p>
<p>是时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二人。于如来众而兴诽谤。云何为二人。谓非法言是法。谓法是非法。是谓二人。诽谤如来。复有二人不诽谤如来。云何为二。所谓非法即是非法。真法即是真法。是谓二人不诽谤如来。是故。诸比丘。非法当言非法。真法当言真法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二人获福无量。云何为二。所谓应称誉者便叹誉之。不应称者亦不称叹之。是谓二人获福无量。复有二人受罪无量。何等为二。所谓可称叹反更诽谤。不应称叹者而更称叹。诸比丘。莫作是学</p>
<p>尔时。诸比丘闻佛所说。欢喜奉行</p>
<p>增壹阿含经卷第九</p>
<p>增壹阿含经卷第十</p>
<p>东晋罽宾三藏瞿昙僧伽提婆译</p>
<p>劝请品第十九</p>
<p>（一）</p>
<p>闻如是</p>
<p>一时。佛在摩竭国道场树下</p>
<p>尔时。世尊得道未久。便生是念。我今甚深之法难晓难了。难可觉知。不可思惟。休息微妙。智者所觉知。能分别义理。习之不厌。即得欢喜。设吾与人说妙法者。人不信受。亦不奉行者。唐有其劳。则有所损。我今宜可默然。何须说法</p>
<p>尔时。梵天在梵天上。遥知如来所念。犹如士夫屈伸臂顷。从梵天上没不现。来至世尊所。头面礼足。在一面住。尔时。梵天白世尊曰。此阎浮提必当坏败。三界丧目。如来．至真．等正觉出现于世。应演法宝。然今复不畅演法味。唯愿如来普为众生广说深法。又此众生根原易度。若不闻者。永失法眼。此应为法之遗子。犹如优钵莲华．拘牟头华．分陀利华。虽出于地。未出水上。亦未开敷。是时。彼华渐渐欲生。故未出水。或时此华以出水上。或时此华不为水所著。此众生类亦复如是。为生．老．病．死所见逼促。诸根应熟。然不闻法而便丧者。不亦苦哉。今正是时。唯愿世尊当为说法</p>
<p>尔时。世尊知梵天心中所念。又慈愍一切众生故。说此偈曰</p>
<p>梵天今来劝　　如来开法门</p>
<p>闻者得笃信　　分别深法要</p>
<p>犹在高山顶　　普观众生类</p>
<p>我今有此法　　升堂现法眼</p>
<p>尔时。梵天便作是念。如来必为众生说深妙法。欢喜踊跃。不能自胜。头面礼足已。即还天上</p>
<p>尔时。梵天闻佛所说。欢喜奉行</p>
<p>（二）</p>
<p>闻如是</p>
<p>一时。佛在波罗奈国仙人鹿苑中</p>
<p>尔时。世尊告诸比丘。有此二事。学道者不应亲近。云何为二事。所谓著欲及乐之法。此是下卑凡贱之法。又此诸苦众恼百端。是谓二事学道者不应亲近。如是。舍此二事已。我自有至要之道得成正觉。眼生．智生。意得休息。得诸神通。成沙门果。至于涅槃</p>
<p>云何为至要之道得成正觉。眼生．智生。意得休息。得诸神通。成沙门果。至于涅槃。所谓此贤圣八品道是。所谓等见．等治．等语．等业．等命．等方便．等念．等定。此名至要之道。今我得成正觉。眼生．智生。意得休息。得诸神通。成沙门果。至于涅槃。如是。诸比丘。当学舍上二事。习于至要之道。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>罗云．迦叶．龙　　二难．大爱道</p>
<p>诽谤．非梵法　　二事最在后</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。释提桓因至世尊所。到已。头面礼足。在一面住。白世尊曰。云何比丘断于爱欲。心得解脱。乃至究竟安隐之处。无有诸患。天．人所敬</p>
<p>尔时。世尊告释提桓因曰。于是。拘翼。若是比丘闻此空法解无所有。则得解了一切诸法。如实知之。身所觉知苦乐之法。若不苦不乐之法。即于此身观悉无常。皆归于空。彼已观此不苦不乐之变。亦不起想。以无有想。则无恐怖。以无恐怖。则般涅槃。生死已尽。梵行已立。所作已办。更不复受有。如实知之。是谓。释提桓因。比丘断于爱欲。心得解脱。乃至究竟安隐之处。无有灾患。天．人所敬</p>
<p>尔时。释提桓因礼世尊足已。绕三匝而退</p>
<p>当于尔时。尊者大目犍连去世尊不远结跏趺坐。正身正意。系念在前。尔时。尊者大目犍连便作是念。向者。帝释得道迹而问事耶。为不得道迹而问义耶。我今当试之。尔时。尊者大目犍连即以神足。如屈伸臂顷。便至三十三天</p>
<p>尔时。释提桓因遥见大目犍连远来。即起奉迎。并作是语。善来。尊者大目犍连。尊自不至此。亦大久矣。愿欲与尊论说法义。愿在此处坐</p>
<p>是时。目犍连问释提桓因曰。世尊与汝说断爱欲之法。我欲闻之。今正是时。可与我说之</p>
<p>释提桓因白言。我今诸天事猥多。或自有事。或复有诸天事。我所闻者即时而忘。昔者。目连。与诸阿须伦共斗。当斗之日。诸天得胜。阿须伦退。尔时。我身躬往自战。寻复领诸天还上天宫。坐最胜讲堂。因斗胜故。故名为最胜讲堂。阶巷成行。陌陌相值。一一阶头。七百楼阁。一一楼阁上。各七玉女。一一玉女各有七使人。愿尊目连在彼观看</p>
<p>尔时。释提桓因及毗沙门天王在尊者目连后。往至最胜讲堂所。是时。释提桓因及毗沙门天王。白大目犍连曰。此是最胜讲堂。悉可游看</p>
<p>目犍连曰。天王。此处极为微妙。皆由前身所作福祐故。致此自然宝堂。犹如人间小有乐处。各自庆贺。如天宫无异。皆由前身作福所致</p>
<p>尔时。释提桓因左右玉女。各各驰走。莫知所如。犹如人间有所禁忌。皆怀惭愧。是时。释提桓因所将玉女亦复如是。遥见大目犍连来。各各驰走。莫知所凑。时。大目犍连便作是念。此释提桓因意甚放逸。我今宜可使怀恐怖</p>
<p>是时。尊者大目犍连即以右脚指案地。彼宫殿六变震动。是时。释提桓因及毗沙门天王皆怀恐怖。衣毛皆竖。而作是念。此大目犍连有大神足。乃能使此宫殿六返震动。甚奇。甚特。未曾有是。是时。大目犍连便作是念。今此释身以怀恐怖。我今宜可问其深义</p>
<p>云何。拘翼。如来所说除爱欲经者。今正是时。唯愿与我等说</p>
<p>释提桓因报言。目连。我前至世尊所。头面礼足。在一面住。是时。我即白世尊曰。云何比丘断于爱欲。心得解脱。乃至究竟至无为处。无有患苦。天．人所敬</p>
<p>尔时。世尊便告我言。于是。拘翼。诸比丘闻法已。都无所著。亦不著色。尽解一切诸法。了无所有。以知一切诸法已。若苦．若乐．若不苦不乐。观了无常。灭尽无余。亦无断坏。彼以观此。已都无所著。已不起世间想。复无恐怖。以无恐怖。便般涅槃。生死已尽。梵行已立。所作已办。更不复受有。如实知之。是谓。释提桓因。比丘断欲。心得解脱。乃至究竟无为之处。无有患苦。天．人所敬。尔时。我闻此语已。便礼世尊足。绕三匝。即退而去。还归天上</p>
<p>是时。尊者大目犍连以深法之语。向释提桓因及向毗沙门具分别之。尔时。目犍连具说法已。犹如士夫屈伸臂顷。从三十三天没不现。便来至舍卫城祇树给孤独园。至世尊所。头面礼足。在一面坐</p>
<p>尔时。目犍连即于座上白世尊曰。如来前与释提桓因说除欲之法。唯愿世尊当与我说之</p>
<p>尔时。世尊告目犍连曰。汝当知之。释提桓因来至我所。头面礼足。在一面立。尔时。释提桓因问我此义。云何。世尊。比丘断爱欲。心得解脱。尔时。我告释提桓因曰。拘翼。若有比丘解知一切诸法空无所有。亦无所著。尽解一切诸法了无所有。以知一切诸法无常。灭尽无余。亦无断坏。彼已观此。已都无所著。已不起世间想。复无恐怖。已无恐怖。便般涅槃。生死已尽。梵行已立。所作已办。更不复受有。如实知之。是谓。释提桓因。比丘断欲。心得解脱。尔时。释提桓因即从坐起。头面礼我足。便退而去。还归天上</p>
<p>尔时。大目犍连闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。世间有此二人。若见雷电霹雳。无有恐怖。云何为二人。兽王师子．漏尽阿罗汉。是谓。比丘。有此二人在于世间。若见雷电霹雳。不怀恐怖。是故。诸比丘。当学漏尽阿罗汉。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。令人无有智慧。云何为二法。不喜问胜人。但贪睡眠无精进意。是谓。比丘。有此二法。令人无有智慧。复有二法。令人成大智慧。云何为二法。好问他义。不贪睡眠有精进意。是谓。比丘。有此二法。令人有智慧。当学远离恶法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。令人贫贱。无有财货。云何为二法。若见他施时便禁制之。又自不肯布施。是谓。比丘。有此二法。令人贫贱。无有财宝。比丘。复有二法。令人富贵。云何为二法。若见人与他物时助其欢喜。己好布施。是谓。比丘。有此二法。令人富贵。如是。诸比丘。当学惠施。勿有贪心</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。令人生贫贱家。云何为二法。不孝父母．诸尊师长。亦不承事胜己者。是谓。比丘。有此二法。令人生贫贱家。诸比丘。复有二法生豪族家。云何为二。恭敬父母．兄弟．宗族。将至己家。惠施所有。是谓。比丘。有此二法。生豪族家。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。梵志女名须深。往至尊者大拘絺罗所。到已。头面礼足。在一面坐。尔时。彼梵志女须深白拘絺罗曰。优蹋蓝弗．罗勒迦蓝。此深法中。竟不受化。各取命终。世尊记此二人曰。一人生不用处。一人生有想无想处。此二人尽其寿命。各复命终。一人当为边地国王。伤害人民。不可称计。一人当为著翅恶狸。飞行走兽无得脱者。命终之后各生地狱中。然复世尊不记彼人何时当尽苦际。何故世尊不记彼人当尽苦际</p>
<p>尔时。尊者拘絺罗语须深女人曰。所以世尊不说者。皆由无人问此义故。是故。世尊不记彼人何时当尽苦际</p>
<p>须深女人曰。于是如来以取涅槃。是故不得问之。若当在世者。往问其义。如今尊者拘絺罗与我说之。彼人何时当尽苦际</p>
<p>尔时。尊者拘絺罗便说此偈</p>
<p>种种果不同　　众生趣亦然</p>
<p>自觉觉人者　　我无此辩说</p>
<p>禅智解脱辩　　忆本天眼通</p>
<p>能尽苦原本　　我无此辩说</p>
<p>尔时。须深女人便说此偈</p>
<p>善逝有此智　　质直无瑕秽</p>
<p>勇猛有所伏　　求于大乘行</p>
<p>是时。尊者拘絺罗复说此偈</p>
<p>是意甚难得　　能获异法要</p>
<p>难为能办之　　向于奇特事</p>
<p>尔时。尊者与彼须深女人具说法要。便发喜心。时。彼女人即从坐起。头面礼足。便退而去</p>
<p>时。须深女人闻尊者拘絺罗所说。欢喜奉行</p>
<p>（九）</p>
<p>闻如是</p>
<p>一时。尊者摩诃迦遮延游婆那国深池水侧。与大比丘众五百人俱</p>
<p>尔时。尊者迦遮延有此名闻。流闻四远。尊者长老奸茶婆罗门在此游化。尔时。婆罗门闻尊者迦遮延在此池侧游化。将五百比丘。尊者长老功德具足。我今可往问讯彼人。是时。上色婆罗门将五百弟子。往至尊者迦遮延所。共相问讯。在一面坐</p>
<p>尔时。彼婆罗门问尊者迦遮延曰。如迦遮延所行。此非法．律。年少比丘不向我等诸高德婆罗门作礼</p>
<p>迦遮延曰。婆罗门当知。彼如来．至真．等正觉。说此二地。云何为二地。一名老地。二名壮地</p>
<p>婆罗门问曰。何者为老地。何者为壮地</p>
<p>迦遮延曰。正使婆罗门年在八十．九十。彼人不止淫欲。作诸恶行。是谓婆罗门虽可言老。今在壮地</p>
<p>婆罗门曰。何者年壮住在老地</p>
<p>迦遮延曰。婆罗门。若有比丘年在二十。或三十．四十．五十。彼亦不习淫欲。亦不作恶行。是谓婆罗门年壮在老地</p>
<p>婆罗门曰。此大众中颇有一比丘不行淫法。不作恶行乎</p>
<p>迦遮延曰。我大众中无有一比丘习欲作恶者</p>
<p>时。婆罗门即从坐起。礼诸比丘足。并作是语。汝今年少住于老地。我今年老住于少地</p>
<p>尔时。彼婆罗门复往至迦遮延所。头面礼足。而自陈说。我今自归迦遮延及比丘僧。尽形寿不杀</p>
<p>迦遮延曰。汝今莫自归我。我所自归者汝可趣向之</p>
<p>婆罗门曰。尊者迦遮延。为自归谁</p>
<p>时。尊者迦遮延便长跪向如来所般涅槃处。有释种子出家学道。我恒自归彼。然彼人即是我师</p>
<p>婆罗门曰。此沙门瞿昙为在何处。我今欲见之</p>
<p>迦遮延曰。彼如来已取涅槃</p>
<p>婆罗门言。若如来在世者。我乃可百千由旬往问讯之。彼如来虽取涅槃。我今重自归作礼及佛．法．众。尽其形寿。不复杀生</p>
<p>尔时。上色婆罗门闻尊者迦遮延所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有二人出现世间。甚难得遇。云何为二人。能说法人出现于世。甚难得值。能闻法人受持奉行。甚难得值。是谓。比丘。有此二人出现世间。甚难得遇。是故。诸比丘。当学说法。当学闻法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一一）</p>
<p>闻如是</p>
<p>一时。佛游摩竭国界。渐来至毗舍离城。尔时。在毗舍离北闇婆婆利园中。与大比丘众五百人俱</p>
<p>尔时。闇婆婆利女闻世尊来在园中。与大比丘五百人俱。尔时。彼女驾乘羽宝之车。便往出毗舍离城。至侠道口。即到世尊所。自下车往至世尊所</p>
<p>尔时。世尊遥见彼女来。便告诸比丘。皆悉专精。勿起邪想</p>
<p>是时。女人至世尊所。头面礼足。在一面坐。尔时。世尊说极妙之法</p>
<p>说极妙之法已。女白佛言。唯然世尊当受我请及比丘僧</p>
<p>尔时。世尊默然受女请。女见世尊默然受请已。即从坐起。头面礼足。复道而归</p>
<p>尔时。毗舍离城男女大小。闻世尊在闇婆婆利园中。与大比丘众五百人俱。时。城中有五百亿童子。乘种种羽宝之车。其中或乘白车白马。衣盖．幢幡．侍从皆白。其中或乘赤车赤马。衣盖．幢幡．侍从皆赤。或乘青车青马。衣盖．幢幡．侍从皆青。或乘黄车黄马。衣盖．幢幡．侍从皆黄。威容严饰。如诸王法。出毗舍离城。往至世尊所。未到之顷。道逢彼女。走打车牛。驰向城内</p>
<p>是时。诸童子问女曰。汝是女人。应当羞辱。何以打牛走车。驰向城内</p>
<p>时女报曰。诸贤当知。我明日请佛及比丘僧。是故走车耳</p>
<p>童子报曰。我亦欲饭佛及比丘僧。今与汝千两纯金。可限明日。使我等饭</p>
<p>时女报曰。止。止。族姓子。我不听许</p>
<p>童子复报。与汝二千两．三千．四千．五千。乃至百千两金。是非听许。明日使我等饭佛及比丘僧</p>
<p>女报言。我不听许。所以然者。世尊恒说。有二希望。世人不能舍离。云何为二。利望．命望。谁能保我至明日者。我以先请如来。今当办具</p>
<p>时。诸童子各振其手。我等尔许人不如女人也。作是语已。各自别去</p>
<p>时。诸童子往至世尊所。头面作礼。在一面住。尔时。世尊见童子来。告诸比丘。汝等比丘。观诸童子威容服饰。如天帝释出游观时。等无差别</p>
<p>尔时。世尊告童子曰。世间有二事。最不可得。云何为二。有反复之人。作小恩常不忘。况复大者。是谓。诸童子。有此二事。最不可得。童子当知。念有反复。亦识使小恩不忘。况复大者</p>
<p>尔时。世尊便说此偈</p>
<p>知恩识反复　　恒念教授人</p>
<p>智者所敬侍　　名闻天世人</p>
<p>如是。诸童子。当知作是学</p>
<p>尔时。世尊具与诸童子说微妙法。闻已。各从坐起。头面礼足。便退而去</p>
<p>是时。女人即其夜。办种种甘馔饮食。敷诸坐具。清旦便白。时到。今正是时。唯愿世尊临顾鄙舍</p>
<p>尔时。世尊著衣持钵。将诸比丘前后围绕。往至毗舍离城。到女舍。是时。女见世尊坐定。手自擎食上佛及比丘僧。饭佛及比丘僧已。行清净水已。更取小金镂座。在佛前坐</p>
<p>尔时。女白世尊曰。此闇婆婆利园用奉上如来及比丘僧。使当来．过去．现在众僧。得止住中。愿世尊受此园</p>
<p>尔时。世尊为彼女故。便受此园。世尊便说此咒愿</p>
<p>园果施清凉　　桥梁渡人民</p>
<p>近道作圊厕　　人民得休息</p>
<p>昼夜获安隐　　其福不可计</p>
<p>诸法戒成就　　死必生天上</p>
<p>尔时。世尊说此记已。即起而去</p>
<p>尔时。女闻佛所说。欢喜奉行</p>
<p>断爱及师子　　无智．少于财</p>
<p>家贫．须深女　　迦旃．法说．女</p>
<p>增壹阿含经卷第十</p>
<p>增壹阿含经卷第十一</p>
<p>东晋[罽-厂]宾三藏瞿昙僧伽提婆译</p>
<p>善知识品第二十</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当亲近善知识。莫习恶行。信于恶业。所以然者。诸比丘。亲近善知识已。信便增益。闻．施．智慧普悉增益。若比丘亲近善知识。莫习恶行。所以然者。若近恶知识。便无信．戒．闻．施．智慧。是故。诸比丘。当亲近善知识。莫近恶知识。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在罗阅城迦罗陀竹园所。与大比丘五百人俱。前后围绕而为说法</p>
<p>尔时。提婆达兜将五百比丘去如来不远而迳过。世尊遥见提婆达兜自将门徒。便说此偈</p>
<p>莫亲恶知识　　亦莫愚从事</p>
<p>当近善知识　　人中最胜者</p>
<p>人本无有恶　　习近恶知识</p>
<p>后必种恶根　　永在闇冥中</p>
<p>是时。提婆达兜五百弟子闻世尊说此偈已。便来至世尊所。头面礼足。在一面坐。斯须退坐。向世尊悔过。我等愚惑。无所识知。唯愿世尊受我等忏悔</p>
<p>尔时。世尊受彼五百比丘忏悔。便与说法。令得信根</p>
<p>尔时。五百比丘在闲静之处思惟深法。所以然者。族姓子出家学道。以信坚固。修无上梵行。尔时。彼五百比丘便成阿罗汉。生死已尽。所作已办。梵行已立。更不复受胎有。如实知之。尔时。五百人成阿罗汉。</p>
<p>诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊与无央数之众围绕说法。是时。昙摩留支在静室中。独自思惟。入禅三昧。观见前身在大海中作鱼。身长七百由旬。即从静室起。犹如力士屈申臂顷。便往至大海中故死尸上而经行</p>
<p>尔时。昙摩留支便说此偈</p>
<p>生死无数劫　　流转不可计</p>
<p>各各求所安　　数数受苦恼</p>
<p>设复见身已　　意欲造舍宅</p>
<p>一切支节坏　　形体不得全</p>
<p>心已离诸行　　爱著永无余</p>
<p>更不受此形　　长乐涅槃中</p>
<p>尔时。尊者昙摩留支说此偈已。即从彼没。来至舍卫祇洹精舍。往至世尊所。尔时。世尊见昙摩留支来。作是告曰。善哉。昙摩留支。久来此间</p>
<p>昙摩留支白世尊曰。如是。世尊。久来此间</p>
<p>尔时。上坐及诸比丘各生斯念。此昙摩留支恒在世尊左右。然今世尊告曰。善哉。昙摩留支。久来此间</p>
<p>尔时。世尊知诸比丘心中所念。欲断狐疑故。便告诸比丘。非为昙摩留支久来此间。故我言此义。所以然者。昔者过去无数劫时。有定光如来．至真．等正觉．明行成为．善逝．世间解．无上士．道法御．天人师。为佛．众祐。出现于世。治在钵摩大国。与大比丘众十四万八千人俱。尔时。四部之众不可称计。国王．臣吏．人民之类。皆来供养给其所须。</p>
<p>尔时。有梵志名耶若达在雪山侧住。看诸秘谶。天文．地理靡不贯博。书疏文字亦悉了知。讽诵一句五百言大人之相亦复了知。事诸火神．日月．星宿。教五百弟子宿夜不惓。耶若达梵志有弟子名曰云雷。颜貌端政。世之希有。发绀青色。云雷梵志聪明博见。靡事不通。恒为耶若达所见爱敬。不去须臾。是时。婆罗门所行咒术。尽皆备举</p>
<p>尔时。云雷梵志便作是念。我今所应学者悉皆备已。然复自念。书籍所载。诸有学梵志行术过者。当报师恩。又我今日所应学者皆复知之。我今宜可报于师恩。然复贫匮。空无所有可用供养师者。宜当往诣国界求所须者</p>
<p>尔时。云雷梵志便往至师所。而白师曰。梵志所学技术之法。今悉知已。然复书籍所载。诸有学术过者。当报师恩。然复贫乏。无有金银珍宝可用供养者。今欲诣国界求索财物。用供养师</p>
<p>尔时。耶若达婆罗门便作是念。此云雷梵志我之所爱。不去心首。设吾死者尚不能别离。何况今日欲舍吾去。我今当作何方宜使留得住耶</p>
<p>是时。耶若达梵志即告云雷曰。汝梵志。今故有婆罗门所应学者。卿尚不知。是时。云雷梵志便前白师。唯愿见教。何者未诵。是时。耶若达梵志便思惟造五百言诵。告云雷曰。今有此书名五百言诵。汝可受之。云雷白言。愿师见授。欲得讽诵。比丘当知。尔时。耶若达便授弟子此五百言诵。未迳几日。悉皆流利</p>
<p>是时。耶若达婆罗门告五百弟子曰。此云雷梵志技术悉备。无事不通。即以立名。名曰超术。此超术梵志极为高才。天文．地理靡不观博。书疏文字亦悉了知。尔时。超术梵志复经数日。复白师曰。梵志所学技术之法。今悉知已。然复书籍所载。诸有学术过者。当报师恩。加复贫乏。无有金银珍宝可用供养师者。今欲诣国界求索财物。用供养师。唯愿听许。尔时。耶若达梵志告曰。汝知是时。超术梵志前礼师足。便退而去</p>
<p>尔时。钵摩大国去城不远。有众梵志普集一处。欲共大祠。亦欲讲论。时。有八万四千梵志共集。第一上坐亦复讽诵外道书疏。莫不练知。天文．地理．星宿变怪。皆悉了知。各欲散时。便以五百两金及金杖一枚。金澡罐一枚。牛千头。用奉上师。与第一上坐</p>
<p>尔时。超术梵志闻。去钵摩大国不远。有诸梵志八万四千集在一处。其有试术过者。便与五百两金及金杖一枚。金澡罐一枚。大牛千头。是时。超术梵志自念。我今何故家家乞求。不如诣彼大众共捔技术。是时。超术梵志便往至大众所</p>
<p>尔时。众多梵志遥见超术梵志。各各高声唤曰。善哉。祠主。今获大利。乃使梵天躬自下降。时。八万四千诸梵志等各起共迎。异口同音而作是语。善来。大梵神天。时。超术梵志便生此念。此诸梵志谓呼吾是梵天。然复吾亦非梵天。是时。超术梵志语诸婆罗门曰。止。止。诸贤。勿呼吾是梵天也。汝等岂不闻乎。雪山北有大梵志众师。名耶若达。天文．地理靡不贯练。诸梵志曰。吾等闻之。但不见耳。超术梵志曰。我是其弟子。名曰超术。是时。超术梵志便向彼众第一上坐而告之曰。设知技术者。向吾说之</p>
<p>尔时。彼众第一上坐即向超术梵志诵三藏技术。无有漏失。时。超术婆罗门复语彼上坐曰。一句五百言。今可说之。是时。彼上坐曰。我不解此义。何等是一句五百言者。时。超术梵志告曰。诸贤。默然听说一句五百言大人之相。比丘当知。尔时。超术梵志便诵三藏之术。及一句五百言大人之相。尔时。八万四千梵志叹未曾有。甚奇。甚特。我等初不闻一句五百言大人之相。今尊者宜在上头第一上坐</p>
<p>尔时。超术梵志移彼上坐已。便在第一上头坐。尔时。彼众上坐极怀嗔恚。发此誓愿。今此人移我坐处。自补其处。我今所诵经籍。持戒苦行。设当有福者。尽持用作誓。此人所生之处。所欲作事。我恒当坏败其功</p>
<p>是时。彼施之主即出五百两金及金杖一枚。金澡罐一枚。牛千头。好女一人。持用与上坐使咒愿。尔时。上坐告主人曰。我今受此五百两金及金杖．金澡罐。当用供养师。此女人。及牛千头还施主人。所以然者。吾不习欲。亦不积财</p>
<p>是时。超术梵志受此金杖．澡罐已。便往诣钵摩大国。其王名曰光明。时。彼国王请定光如来及比丘众衣食供养。时。彼国王告令城内。其有人民有香华。尽不得卖。若有卖者当重罚之。吾自出买。不须转卖。复敕人民。扫洒令净。勿使有土沙秽恶。悬缯幡盖。香汁涂地。作倡妓乐。不可称计</p>
<p>尔时。彼梵志见已。便问行道人曰。今是何日。扫洒道路。除治不净。悬缯幡盖。不可称计。将非国主太子有所娉娶。彼行道人报曰。梵志不知耶。钵摩大国王今请定光如来．至真．等正觉。衣食供养。故平治道路。悬缯幡盖耳</p>
<p>然梵志秘记亦有此语。如来出世。甚难得遇。时时乃出。实不可见。犹如优昙钵华。时时乃出。此亦如是。如来出现于世。甚不可值。又梵志书亦有语。有二人出世甚难得值。云何二人。如来及转轮圣王。此二人出现甚难得值。尔时。彼复作是念。我今可急速报佛恩。今且以此五百两金奉上定光如来。复作是念。书记所载。如来不受金银珍宝。我可持此五百两金。用买华香。散如来上</p>
<p>是时。梵志即入城内求买华香。尔时。城中行人报曰。梵志不知耶。国王有教令。其有香华卖者当重罚之。时。彼超术梵志便作是念。是我薄祐。求华不获。将知如何。便还出城。在门外立</p>
<p>尔时。有婆罗门女名曰善味。持水瓶行取水。手执五枚华。梵志见已。语彼女人曰。大妹。我今须华。愿妹见卖与我。梵志女曰。我何时是汝妹。为识我父母不。时。超术梵志复生此念。此女人性行宽博。意在戏笑。即复语言。贤女。我当与价。是非见惠此华。梵志女曰。岂不闻大王有严教。不得卖华乎</p>
<p>梵志曰。贤女。此事无苦。王不奈汝何。我今急须此五枚华。我得此华。汝得贵价。梵志女曰。汝急须华。欲作何等。梵志报曰。我今见有良地。欲种此华。梵志女曰。此华以离其根。终不可生。云何方言我欲种之。梵志报曰。如我今日所见良田。种死灰尚生。何况此华</p>
<p>梵志女曰。何者是良田。种死灰乃生乎。梵志报曰。贤女。有定光佛．如来．至真．等正觉。出现于世。梵志女曰。定光如来为何等类。梵志即报彼女曰。定光如来者。有如是之德。有如是之戒。成诸功德。梵志女曰。设有功德者。欲求何等福。梵志报曰。愿我后生当如定光如来．至真．等正觉。禁戒．功德亦当如是</p>
<p>梵志女曰。设汝许我世世作夫妇。我便与汝华。梵志曰。我今所行。意不著欲。梵志女曰。如我今身不求为汝作妻。使我将来世与汝作妻。超术梵志曰。菩萨所行。无有爱惜。设与我作妻者。必坏我心。梵志女曰。我终不坏汝施意。正使持我身施与人者。终不坏施心。是时。便持五百金钱。用买五枚华。与彼女人。共作誓愿。各自别去</p>
<p>是时。定光如来．至真．等正觉时到著衣持钵。与比丘僧前后围绕。入钵摩大国。时。超术梵志遥见定光如来颜貌端政。见莫不欢。诸根寂静。行不错乱。有三十二相．八十种好。犹如澄水无有秽浊。光明彻照。无所挂碍。亦如宝山。出诸山上。见已。便发欢喜心。于如来所持此五茎华。至定光如来所。到已。在一面住</p>
<p>时。超术梵志白定光佛言。愿见采受说。世尊今不授决者。便当于此处断其命根。不愿此生。尔时。世尊告曰。梵志。不可以此五茎华授无上等正觉。梵志白言。愿世尊与我说菩萨所行法。定光佛告曰。菩萨所行。无所爱惜</p>
<p>尔时。梵志便说偈言</p>
<p>不敢以父母　　持施与外人</p>
<p>诸佛真人长　　亦复不敢施</p>
<p>日月周行世　　此二不可施</p>
<p>余者尽可施　　意决无有难</p>
<p>尔时。定光佛复以此偈报梵志曰</p>
<p>如汝所说施　　亦不如来言</p>
<p>当忍亿劫苦　　施头身耳目</p>
<p>妻子国财宝　　车马仆从人</p>
<p>设能堪与者　　今当授汝决</p>
<p>尔时。摩纳复说此偈</p>
<p>大山炽如火　　亿劫堪顶戴</p>
<p>不能坏道意　　唯愿时授决</p>
<p>尔时。定光如来默然不语。时。彼梵志手执五茎华。右膝著地。散定光如来。并作是说。持是福祐。使将来世当如定光如来．至真．等正觉。而无有异。即自散发在于淤泥。若如来授我决者。便当以足蹈我发上过。比丘当知。尔时。定光如来观察梵志心中所念。便告梵志曰。汝将来世当作释迦文佛．如来．至真．等正觉。</p>
<p>时。超术梵志有同学。名昙摩留支。在如来边。见定光佛授超术梵志决。又足蹈发上。见已。便作是说。此秃头沙门何忍。乃举足蹈此清净梵志发上。此非人行</p>
<p>佛告诸比丘。尔时耶若达梵志者。岂异人乎。莫作是观。所以然者。尔时耶若达者。今白净王是。尔时八万四千梵志上坐者。今提婆达兜身是也。时超术梵志者。即我身是也。是时梵志女卖华者。今瞿夷是也。尔时祠主者。今执杖梵志是也。尔时昙摩留支。口所造行。吐不善响。今昙摩留支是也。然复昙摩留支无数劫中恒作畜生。最后受身在大海作鱼。身长七百由旬。从彼命终。来生此间。与善知识从事。恒亲近在善知识。习诸善法。根门通利。以此因缘故。我言。久来此间。昙摩留支亦复自陈。如是。世尊。久来此间。是故。诸比丘。常当修习身．口．意行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说。有人似师子者。有似羊者。汝等谛听。善思念之</p>
<p>诸比丘对曰。如是。世尊。尔时。诸比丘从佛受教</p>
<p>世尊告曰。彼人云何似师子者。于是。比丘。或有人得供养衣被．饮食．床卧具．病瘦医药。彼得已。便自食啖。不起染著之心。亦无有欲意。不起诸想。都无此念。自知出要之法。设使不得利养。不起乱念。无增减心。犹师子王食啖小畜。尔时。彼兽王亦不作是念。此者好。此者不好。不起染著之心。亦无欲意。不起诸想。此人亦复如是。若得供养衣被．饭食．床卧具．病瘦医药。彼得已。便自食啖。不起想著之意。设使不得。亦无诸念</p>
<p>犹如有人受人供养衣被．饭食．床卧具．病瘦医药。得已。便自食啖。起染著之心。生爱欲意。不知出要之道。设使不得。恒生此想念。彼人得供养已。向诸比丘而自贡高。毁蔑他人。我所能得衣被．饭食．床卧具．病瘦医药。此诸比丘不能得之。犹如大群羊中有一羊。出群已。诣大粪聚。此羊饱食屎已。还至羊群中。便自贡高。我能得好食。此诸羊不能得食。此亦如是。若有一人。得利养衣被．床卧具．病瘦医药。起诸乱想。生染著心。便向诸比丘而自贡高。我能得供养。此诸比丘不能得供养。是故。诸比丘。当学如师子王。莫如羊也。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有众生知反复者。此人可敬。小恩尚不忘。何况大恩。设使离此间千由旬．百千由旬。故不为远。犹近我不异。所以然者。比丘当知。我恒叹誉知返复者。诸有众生不知反复者。大恩尚不忆。何况小者。彼非近我。我不近彼。正使著僧伽梨在吾左右。此人犹远。所以然者。我恒不说无反复者。是故。诸比丘。当念反复。莫学无反复。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有人懈惰。种不善行。于事有损。若能不懈惰精进者。此者最妙。于诸善法便有增益。所以然者。弥勒菩萨经三十劫应当作佛．至真．等正觉。我以精进力．勇猛之心。使弥勒在后。过去恒沙多萨阿竭．阿罗诃．三耶三佛。皆由勇猛而得成佛。以此方便。当知懈惰为苦。作诸恶行。于事有损。若能精进勇猛心强。诸善功德便有增益。是故。诸比丘。当念精进。勿有懈怠。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。阿练比丘当修行二法。云何二法。所谓止与观也。若阿练比丘得休息止。则戒律成就。不失威仪。不犯禁行。作诸功德。若复阿练比丘得观已。便观此苦。如实知之。观苦习。观苦尽。观苦出要。如实知之。彼如是观已。欲漏心解脱。有漏心．无明漏心得解脱。便得解脱智。生死已尽。梵行已立。所作已办。更亦不复受有。如实知之</p>
<p>过去诸多萨阿竭．阿罗诃．三耶三佛皆由此二法而得成就。所以然者。犹如菩萨坐树王下时。先思惟此法止与观也。若菩萨摩诃萨得止已。便能降伏魔怨。若复菩萨得观已。寻成三达智。成无上至真．等正觉。是故。诸比丘。阿练比丘当求方便。行此二法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有阿练比丘在闲静处。不在众中。恒当恭敬。发欢喜心。若复阿练比丘在闲静处。无有恭敬。不发欢喜心。正使在大众中。为人所论不知阿练之法。云。此阿练比丘无恭敬心。不发欢喜</p>
<p>复次。比丘。阿练比丘在闲静处。不在众中。常当精进。莫有懈慢。悉当解了诸法之要。若复阿练比丘在闲静之处。有懈慢心。作诸恶行。彼在众中。为人所论。此阿练比丘懈怠。无有精进。是故。比丘。阿练比丘在闲静处。不在众中。常当下意发欢喜心。莫有懈慢。无有恭敬。念行精进。意不移转。于诸善法。悉当具足。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有二人不能善说法语。云何为二人。无信之人与说信法。此事甚难。悭贪之人为说施法。此亦甚难。若复。比丘。无信之人与说信法。便兴嗔恚。起伤害心。犹如狗恶。加复伤鼻。倍更嗔恚。诸比丘。此亦如是。无信之人与说信法。便起嗔恚。生伤害心。若复。比丘。悭贪之人与说施法。便生嗔恚。起伤害心。犹如痈疮未熟。复加刀割。痛不可忍。此亦如是。悭贪之人与说施法。倍复嗔恚。起伤害心。是谓。比丘。此二人难为说法</p>
<p>复次。比丘。有二人易为说法。云何为二。有信之人与说信法。不悭贪人与说施法。若。比丘。有信之人与说信法。便得欢喜。意不变悔。犹如有病之人。与说除病之药。便得平复。此亦如是。有信之人与说信法。便得欢喜。心不改变。若复无贪之人与说施法。即得欢喜。无有悔心。犹如有男女端政。自喜沐浴手面。复有人来。持好华奉上。倍有颜色。复以好衣服饰奉上其人。彼人得已。益怀欢喜。此亦如是。无悭贪之人与说施法。便得欢喜。无有悔心。是谓。比丘。此二人易为说法。是故。诸比丘。当学有信。亦当学布施。莫有悭贪。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有二法与凡夫人。得大功德。成大果报。得甘露味。至无为处。云何为二法。供养父母。是谓二人获大功德。成大果报。若复供养一生补处菩萨。获大功德。得大果报。是谓。比丘。施此二人获大功德。受大果报。得甘露味。至无为处。是故。诸比丘。常念孝顺供养父母。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。教二人作善不可得报恩。云何为二。所谓父母也。若复。比丘。有人以父著左肩上。以母著右肩上。至千万岁。衣被．饭食．床蓐卧具．病瘦医药。即于肩上放于屎溺。犹不能得报恩。比丘当知。父母恩重。抱之．育之。随时将护。不失时节。得见日月。以此方便。知此恩难报。是故。诸比丘。当供养父母。常当孝顺。不失时节。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者槃特告弟朱利槃特曰。若不能持戒者。还作白衣。是时。朱利槃特闻此语已。便诣祇洹精舍门外立而堕泪</p>
<p>尔时。世尊以天眼清净。观是朱利槃特比丘在门外立。而悲泣不能自胜。时。世尊从静室起。如似经行至祇洹精舍门外。告朱利槃特曰。比丘。何故在此悲泣</p>
<p>朱利槃特报曰。世尊。兄见驱逐。若不能持戒者。还作白衣。不须住此。是故悲泣耳</p>
<p>世尊告曰。比丘。勿怀畏怖。我成无上等正觉。不由卿兄槃特得道</p>
<p>尔时。世尊手执朱利槃特诣静室教使就坐。世尊复教使执扫[打-丁+彗]。汝诵此字。为字何等</p>
<p>是时。朱利槃特诵得扫。复忘[打-丁+彗]。若诵得[打-丁+彗]。复忘扫</p>
<p>尔时。尊者朱利槃特诵此[打-丁+彗]扫乃经数日。然此扫[打-丁+彗]复名除垢。朱利槃特复作是念。何者是除。何者是垢。垢者灰土瓦石。除者清净也。复作是念。世尊何故以此教悔我。我今当思惟此义。以思惟此义。复作是念。今我身上亦有尘垢。我自作喻。何者是除。何者是垢。彼复作是念。缚结是垢。智慧是除。我今可以智慧之[打-丁+彗]扫此结缚</p>
<p>尔时。尊者朱利槃特思惟五盛阴成者．败者。所谓此色．色习．色灭。是谓痛．想．行．识。成者．败者。尔时。思惟此五盛阴已。欲漏心得解脱。有漏心．无明漏心得解脱。已得解脱。便得解脱智。生死已尽。梵行已立。所作已办。更不复受胎有。如实知之。尊者朱利槃特便成阿罗汉</p>
<p>已成阿罗汉。即从坐起。诣世尊所。头面礼足。在一面坐。白世尊曰。今已有智。今已有慧。今已解扫[打-丁+彗]</p>
<p>世尊告曰。比丘。云何解之</p>
<p>朱利槃特报曰。除者谓之慧。垢者谓之结</p>
<p>世尊告曰。善哉。比丘。如汝所言。除者是慧。垢者是结</p>
<p>尔时。尊者朱利槃特向世尊而说此偈</p>
<p>今诵此已足　　如尊之所说</p>
<p>智慧能除结　　不由其余行</p>
<p>世尊告曰。比丘。如汝所言。以智慧。非由其余</p>
<p>尔时。尊者闻世尊所说。欢喜奉行</p>
<p>（一三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此二法。不可敬待。亦不足爱著。世人所捐弃。云何为二法。怨憎共会。此不可敬待。亦不足爱著。世人所捐弃。恩爱别离。不可敬待。亦不足爱著。世人所捐弃。是谓。比丘。有此二法。世人所不喜。不可敬待</p>
<p>比丘。复有二法。世人所不弃。云何为二法。怨憎别离。世人之所喜。恩爱集一处。甚可爱敬。世人之所喜。是谓。比丘。有此二法。世人所喜</p>
<p>我今说此怨憎共会．恩爱别离。复说怨憎别离．恩爱共会。有何义。有何缘</p>
<p>比丘报曰。世尊诸法之王。唯愿世尊与我等说。诸比丘闻已。当共奉行</p>
<p>世尊告曰。谛听。善思念之。吾当为汝分别说之。诸比丘。此二法由爱兴。由爱生。由爱成。由爱起。当学除其爱。不令使生。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>增壹阿含经卷第十一</p>
<p>增壹阿含经卷第十二</p>
<p>东晋罽宾三藏瞿昙僧伽提婆译</p>
<p>三宝品第二十一</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三自归之德。云何为三。所谓归佛第一之德。归法第二之德。归僧第三之德</p>
<p>彼云何名为归佛之德。诸有众生。二足．四足．众多足者。有色．无色。有想．无想。至尼维先天上。如来于中。最尊．最上。无能及者。由牛得乳。由乳得酪。由酪得酥。由酥得醍醐。然复醍醐于中。最尊．最上。无能及者。此亦如是。诸有众生。二足．四足．众多足者。有色．无色。有想．无想。至尼维先天上。如来于中。最尊．最上。无能及者。诸有众生承事佛者。是谓承事第一之德。以获第一之德。便受天上．人中之福。此名第一之德</p>
<p>云何名为自归法者。所谓诸法。有漏．无漏。有为．无为。无欲．无染。灭尽．涅槃。然涅槃法于诸法中。最尊．最上。无能及者。由牛得乳。由乳得酪。由酪得酥。由酥得醍醐。然复醍醐于中。最尊．最上。无能及者。此亦如是。所谓诸法。有漏．无漏。有为．无为。无欲．无染。灭尽．涅槃。然涅槃法。于诸法中。最尊．最上。无能及者。诸有众生承事法者。是谓承事第一之德。以获第一之德。便受天上．人中之福。此名第一之德</p>
<p>云何名为自归圣众。所谓圣众者。大众大聚有形之类。众生之中。如来众僧于此众中。最尊．最上。无能及者。由牛得乳。由乳得酪。由酪得酥。由酥得醍醐。然复醍醐于中。最尊．最上。无能及者。此亦如是。所谓圣众者。大众大聚者。有形之类众生之中。如来众僧于此众中。最尊．最上。无能及者。是谓承事第一之德。以获第一之德。便受天上．人中之福。此名第一之德</p>
<p>尔时。世尊便说此偈</p>
<p>第一承事佛　　最尊无有上</p>
<p>次复承事法　　无欲无所著</p>
<p>敬奉贤圣众　　最是良福田</p>
<p>彼人第一智　　受福最在前</p>
<p>若在天人中　　处众为正导</p>
<p>亦得最妙座　　自然食甘露</p>
<p>身著七宝衣　　为人之所敬</p>
<p>戒具最完全　　诸根不缺漏</p>
<p>亦获智慧海　　渐至涅槃界</p>
<p>有此三归者　　趣道亦不难</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三福之业。云何为三。施为福业。平等为福业。思惟为福业</p>
<p>彼云何名施为福业。若有一人。开心布施沙门．婆罗门．极贫穷者．孤独者．无所趣向者。须食与食。须浆给浆。衣被．饭食．床卧之具．病瘦医药．香花．宿止。随身所便。无所爱惜。此名曰施福之业。</p>
<p>云何名平等为福业。若有一人不杀．不盗。恒知惭愧。不兴恶想。亦不盗窃。好惠施人。无贪吝心。语言和雅。不伤人心。亦不他淫。自修梵行。己色自足。亦不妄语。恒念至诚。不欺诳言。世人所敬。无有增损。亦不饮酒。恒知避乱。复以慈心遍满一方。二方．三方．四方亦尔。八方．上下遍满其中。无量无限。不可限。不可称计。以此慈心普覆一切。令得安隐。复以悲．喜．护心普满一方。二方．三方．四方亦尔。八方．上下悉满其中。无量无限。不可称计。以此悲．喜．护心悉满其中。是谓名为平等为福之业</p>
<p>彼法云何名思惟为福业。于是。比丘。修行念觉意。依无欲。依无观。依灭尽。依出要。修法觉意。修念觉意。修猗觉意。修定觉意。修护觉意。依无欲。依无观。依灭尽。依出要。是谓名思惟为福业</p>
<p>如是。比丘。有此三福之业</p>
<p>尔时。世尊便说此偈</p>
<p>布施及平等　　慈心护思惟</p>
<p>有此三处所　　智者所亲近</p>
<p>此间受其报　　天上亦复然</p>
<p>缘有此三处　　生天必不疑</p>
<p>是故。诸比丘。当求方便。索此三处。如是。诸比丘。当作如是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三因缘。识来受胎。云何为三。于是。比丘。母有欲意。父母共集一处。与共止宿。然复外识未应来趣。便不成胎。若复欲识来趣。父母不集。则非成胎。若复母人无欲。父母共集一处。尔时父欲意盛。母不大殷勤。则非成胎。若复父母集在一处。母欲炽盛。父不大殷勤。则非成胎</p>
<p>若复父母集在一处。父有风病。母有冷病。则不成胎。若复父母集在一处。母有风病。父有冷病。则非成胎。若复有时父母集在一处。父身水气偏多。母无此患。则非成胎</p>
<p>若复有时父母集在一处。父相有子。母相无子。则不成胎。若有时父母集在一处。母相有子。父相无子。则不成胎。若复有时父母俱相无子。则非成胎</p>
<p>若复有时识神趣胎。父行不在。则非成胎。若复有时父母应集一处。然母远行不在。则不成胎。若复有时父母应集一处。然父身遇重患。时识神来趣。则非成胎。若复有时父母应集一处。识神来趣。然母身得重患。则非成胎。若复有时父母应集一处。识神来趣。然复父母身俱得疾病。则非成胎</p>
<p>若复。比丘。父母集在一处。父母无患。识神来趣。然复父母俱相有儿。此则成胎。是谓有此三因缘而来受胎。是故。比丘。当求方便。断三因缘。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有众生。欲起慈心。有笃信意。承受奉事父母．兄弟．宗族．室家．朋友．知识。当安三处。令不移动。云何为三。当发欢喜。于如来所。心不移动。彼如来．至真．等正觉．明行成为．善逝．世间解．无上士．道法御．天人师。号佛．世尊</p>
<p>复当发意于正法中。如来法者。善说无碍。极为微妙。由此成果。如是智者当学知之</p>
<p>亦当发意此圣众所。如来圣众。悉皆和合。无有错乱。法法成就。戒成就．三昧成就．智慧成就．解脱成就．解脱见慧成就。所谓圣众者。四双八辈．十二贤圣。此是如来圣众。可敬．可贵。此是世间无上福田。诸有比丘学此三处。则成大果报。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。瞿波离比丘至世尊所。头面礼足。在一面坐。尔时。彼比丘白世尊曰。此舍利弗．目揵连比丘所行甚恶。造诸恶行</p>
<p>世尊告曰。勿作是语。汝发欢喜心于如来所。舍利弗．目揵连比丘所行纯善。无有诸恶</p>
<p>是时。瞿波离比丘再三白世尊曰。如来所说诚无虚妄。然舍利弗．目揵连比丘所行甚恶。无有善本</p>
<p>世尊告曰。汝是愚人。不信如来之所说乎。方言。舍利弗．目揵连比丘所行甚恶。汝今造此恶行。后受报不久</p>
<p>尔时。彼比丘即于坐上。身生恶疮。大如芥子。转如大豆。渐如阿摩勒果。稍如胡桃。遂如合掌。脓血流逸。身坏命终。生莲华地狱中</p>
<p>是时。尊者大目揵连闻瞿波离命终。便至世尊所。头面礼足。在一面坐。斯须退坐。白世尊曰。瞿波离比丘为生何处</p>
<p>世尊告曰。彼命终者生莲华地狱中</p>
<p>是时。目连白世尊曰。我今欲往至彼地狱。教化彼人</p>
<p>世尊告曰。目连。不须往彼</p>
<p>目连复重白世尊曰。欲往至彼地狱中。教化彼人</p>
<p>尔时。世尊亦默然不对</p>
<p>是时。尊者大目揵连如力士屈申臂顷。从舍卫没不现。便至莲华大地狱中。当尔时。瞿波离比丘身体火然。又有百头牛。以犁其舌</p>
<p>尔时。尊者大目揵连在虚空中结跏趺坐。弹指告彼比丘。</p>
<p>彼比丘即仰问曰。汝是何人</p>
<p>目揵连报曰。瞿波离。我是释迦文佛弟子。字目揵连。姓拘利陀</p>
<p>是时。比丘见目连已。吐此恶言。我今堕此恶趣。犹不免汝前乎。说此语讫。即其时以有千头牛以犁其舌</p>
<p>目连见已。倍增愁悒。生变悔心。即于彼没。还至舍卫国至世尊所。头面礼足。在一面住。尔时。目连以此因缘具白世尊</p>
<p>世尊告曰。我前语汝。不须至彼见此恶人</p>
<p>尔时。世尊便说此偈</p>
<p>夫士之生　　斧在口中　　所以斩身</p>
<p>由其恶言　　彼息我息　　此二俱善</p>
<p>已造恶行　　斯堕恶趣　　此为最恶</p>
<p>有尽无尽　　向如来恶　　此者最重</p>
<p>一万三千　　六一灰狱　　谤圣堕彼</p>
<p>身口所造</p>
<p>尔时。世尊告诸比丘。当学三法。成就其行。云何为三。身行善．口行善．意行善。如是。比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若有比丘成就三法。于现法中善得快乐。勇猛精进。得尽有漏。云何为三。于是。比丘。诸根寂静。饮食知节。不失经行</p>
<p>云何比丘诸根寂静。于是。比丘若眼见色。不起想著。无有识念。于眼根而得清净。因彼求于解脱。恒护眼根。若耳闻声。鼻嗅香。舌知味。身知细滑。意知法。不起想著。无有识念。于意根而得清净。因彼求于解脱。恒护意根。如是。比丘诸根寂静</p>
<p>云何比丘饮食知节。于是。比丘思惟饮食所从来处。不求肥白。趣欲支形。得全四大。我今当除故痛。使新者不生。令身有力。得修行道。使梵行不绝。犹如男女身生恶疮。或用脂膏涂疮。所以涂疮者。欲使时愈故。此亦如是。诸比丘。饮食知节。于是。比丘思惟饭食所从来处。不求肥白。趣欲支形。得全四大。我今当除故痛。使新者不生。令身有力。得修行道。使梵行不绝。犹如重载之车所以膏毂者。欲致重有所至。比丘亦如是。饮食知节。思惟所从来处。不求肥白。趣欲支形。得全四大。我今当除故痛。使新者不生。令身有力。得修行道。使梵行不绝。如是。比丘饮食知节</p>
<p>云何比丘不失经行。于是。比丘前夜．后夜。恒念经行。不失时节。常念系意在道品之中。若在昼日。若行．若坐。思惟妙法。除去阴盖。复于初夜。若行．若坐。思惟妙法。除去阴盖。复于中夜。右胁卧。思惟系意在明。彼复于后夜起。行思惟深法。除去阴盖。如是。比丘不失经行</p>
<p>若有比丘诸根寂静。饮食知节。不失经行。常念系意在道品之中。此比丘便成二果。于现法中得阿那含。犹如善御之士。在平正道中。御四马之车。无有凝滞。所欲到处。必果不疑。此比丘亦复如是。若诸根寂静。饮食知节。不失经行。常念系意在道品之中。此比丘便成二果。于现法中。漏尽得阿那含</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三大患。云何为三。所谓风为大患。痰为大患。冷为大患。是谓。比丘。有此三大患。然复此三大患有三良药。云何为三。若风患者酥为良药。及酥所作饭食。若痰患者蜜为良药。及蜜所作饭食。若冷患者油为良药。及油所作饭食。是谓。比丘。此三大患有此三药</p>
<p>如是。比丘亦有此三大患。云何为三。所谓贪欲．嗔恚。愚痴。是谓。比丘。有此三大患。然复此三大患有三良药。云何为三。若贪欲起时。以不净往治。及思惟不净道。嗔恚大患者。以慈心往治。及思惟慈心道。愚痴大患者。以智慧往治。及因缘所起道。是谓。比丘。此三患有此三药。是故。比丘。当求方便。索此三药。如是。比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三恶行。云何为三。所谓身恶行．口恶行．意恶行。是谓。比丘。有三恶行。当求方便。修三善行。云何为三。身恶行者。当修身善行。口恶行者。当修口善行。意恶行者。当修意善行</p>
<p>尔时。世尊便说此偈</p>
<p>当护身恶行　　修习身善行</p>
<p>念舍身恶行　　当学身善行</p>
<p>当护口恶行　　修习口善行</p>
<p>念舍口恶行　　当学口善行</p>
<p>当护意恶行　　修习意善行</p>
<p>念舍意恶行　　当学意善行</p>
<p>身行为善哉　　口行亦复然</p>
<p>意行为善哉　　一切亦如是</p>
<p>护口意清净　　身不为恶行</p>
<p>净此三行迹　　至仙无为处</p>
<p>如是。诸比丘。当舍三恶行。修三善行。如是。比丘。当作如是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。有众多比丘到时。著衣持钵。入城乞食。是时。众多比丘便生此念。我等入城乞食。日时犹早。今可相率至外道梵志所</p>
<p>尔时。众多比丘便往至异学梵志所。到已。共相问讯。在一面坐。是时。梵志问沙门曰。瞿昙道士恒说欲论．色论．痛论．想论。如此诸论有何差别。我等所论亦是沙门所说。沙门所说亦是我等所论。说法同我说法。教诲同我教诲</p>
<p>是时。众多比丘闻彼语已。亦不言善。复非言恶。即从坐起而去。并作是念。我等当以此义往问世尊</p>
<p>尔时。众多比丘食后便至世尊所。到已。头面礼足。在一面坐。是时。众多比丘从梵志所。问事因缘本末尽白世尊</p>
<p>尔时。世尊告诸比丘。设彼梵志作是问者。汝等当以此义。酬彼来问。欲有何味。复有何过。当舍离欲。色有何味。复有何过。当舍离色。痛有何味。复有何过。当舍离痛。汝等设以此语酬彼来问者。彼诸梵志默然不对。设有所说者。亦不能解此深义。遂增愚惑。堕于边际。所以然者。非彼境界。然复。比丘。魔及魔天．释．梵．四天王．沙门．婆罗门．人及非人能解此深义者。除如来．等正觉及如来圣众。受吾教者。此即不论</p>
<p>欲有何味。所谓五欲者是。云何为五。眼见色。为起眼识。甚爱敬念。世人所喜。若耳闻声．鼻嗅香．舌知味．身知细滑。甚爱敬念。世人所喜。若复于此五欲之中。起苦．乐心。是谓欲味</p>
<p>云何欲有何过者。若有一族姓子。学诸伎术。而自营己。或学田作。或学书疏。或学佣作。或学算数。或学权诈。或学克镂。或学通信。至彼来此。或学承事王身。不避寒暑。记累勤苦。不自由己。作此辛苦而获财业。是为欲为大过</p>
<p>现世苦恼。由此恩爱。皆由贪欲。然复彼族姓子。作此勤劳。不获财宝。彼便怀愁忧。苦恼不可称记。便自思惟。我作此功劳。施诸方计。不得财货。如此之比者。当念舍离。是为当舍离欲</p>
<p>复次。彼族姓子或时作此方计而获财货。以获财货。广施方宜。恒自拥护。恐王敕夺。为贼偷窃。为水所漂。为火所烧。复作是念。正欲藏窖。恐后亡失。正欲出利。复恐不克。或家生恶子。费散吾财。是为欲为大患。皆缘欲本。致此灾变</p>
<p>复次。族姓子恒生此心。欲拥护财货。后犹复为国王所夺。为贼所劫。为水所漂。为火所烧。所藏窖者亦复不克。正使出利亦复不获。居家生恶子。费散财货。万不获一。便怀愁忧苦恼。椎胸唤呼。我本所得财货。今尽忘失。遂成愚惑。心意错乱。是谓欲为大患。缘此欲本。不至无为</p>
<p>复次。缘此欲本。著铠执仗。共相攻伐。以相攻伐。或在象众前．或在马众前．或在步兵前．或在车众前。见马共马斗．见象共象斗．见车共车斗．见步兵共步兵斗。或相斫射。以槊相斫刺。如此之比。欲为大患。缘欲为本。致此灾变</p>
<p>复次。缘此欲本。著铠执仗。或在城门．或在城上。共相斫射。或以槊刺．或以铁轮而轹其头。或消铁相洒。受此苦恼。死者众多</p>
<p>复次。欲者亦无有常。皆代谢变易。不停不解。此欲变易无常者。此谓欲为大患</p>
<p>云何当舍离欲。若能修行除贪欲者。是谓舍欲。谓诸有沙门．婆罗门不知欲之大患。亦复不知舍欲之原。如实不知沙门．沙门威仪。不知婆罗门．婆罗门威仪。此非沙门．婆罗门。亦复不能举身作证而自游戏。谓诸沙门．婆罗门审知欲为大患。能舍离欲。如实不虚。知沙门有沙门威仪。知婆罗门有婆罗门威仪。已身作证而自游戏。是为舍离于欲</p>
<p>云何色味。设有见刹利女种．婆罗门女种．长者女种。年十四．十五．十六。不长不短。不肥不瘦。不白不黑。端政无双。世之希有。彼最初见彼颜色。起喜乐想。是谓色味</p>
<p>云何为色大患。复次。若后见彼女人。年八十．九十。乃至百岁。颜色变异。年过少壮。牙齿缺落。头发皓白。身体垢界。皮缓面皱。脊偻呻吟。身如故车。形体战掉。扶杖而行。云何。比丘。初见妙色。后复变易。岂非是大患乎</p>
<p>诸比丘对曰。如是。世尊</p>
<p>世尊告诸比丘。是谓色为大患</p>
<p>复次。此若见彼女人。身抱重患。卧于床褥。失大小便。不能起止。云何。比丘。本见妙色。今致此患。岂非大患乎</p>
<p>诸比丘对曰。如是。世尊</p>
<p>世尊告曰。诸比丘。是谓色为大患</p>
<p>复次。比丘。若见彼女人身坏命终。将诣塳间。云何。比丘。本见妙色。今以变改。于中见起苦乐想。岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人。死经一日．二日．三日．四日．五日。乃至七日。身体膀胀烂臭。散落一处。云何。比丘。本有妙色。今致此变。岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人。乌．鹊．鸱．鹫竞来食啖。或为狐．狗．狼．虎所见食啖。或为蜎飞蠢动．极细蠕虫而见食啖。云何。比丘。彼本有妙色。今致此变。于中起苦．乐想。岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人身。虫鸟以食其半。肠胃肉血污秽不净。云何。比丘。彼本有妙色。今致此变。于中起苦．乐想。此非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人身。血肉以尽。骸骨相连。云何。比丘。彼本有妙色。今致此变。于中起苦．乐想。此岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人身。血肉以尽。唯有筋缠束薪。云何。比丘。本有妙色。今致此变。于中起苦．乐想。此非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若复见彼女人身。骸骨散落。各在一处。或脚骨一处。或膊骨一处。或[月*坒]骨一处。或臗骨一处。或胁肋一处。或肩臂骨一处。或颈骨一处。或髑髅一处。云何。诸比丘。本有妙色。今致此变。于中起苦．乐想。此岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人身。骨皓白色。或似鸽色。云何。比丘。本有妙色。今致此变。于中起苦．乐想。岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。若见彼女人。骸骨经无数岁。或有腐烂坏败。与土同色。云何。比丘。彼本有妙色。今致此变。于中起苦．乐想。岂非大患乎</p>
<p>诸比丘对曰。如是。世尊</p>
<p>世尊告曰。是谓色为大患</p>
<p>复次。此色无常．变易。不得久停。无有老幼。是谓色为大患</p>
<p>云何色为出要。若能舍离于色。除诸乱想。是谓舍离于色。谓诸沙门．婆罗门。于色著色。不知大患。亦不舍离。如实而不知。此非沙门．婆罗门。于沙门不知沙门威仪。于婆罗门不知婆罗门威仪。不能己身作证而自游戏。谓诸有沙门．婆罗门。于色不著色。深知为大患。能知舍离。是谓于沙门知沙门威仪。于婆罗门知婆罗门威仪。己身作证而自游戏。是谓舍离于色</p>
<p>云何为名痛味。于是。比丘。得乐痛时。便知我得乐痛。得苦痛时。便知我得苦痛。若得不苦不乐痛时。便知我得不苦不乐痛。若得食乐痛时。便知我得食乐痛。若得食苦痛时。便知我得食苦痛。若得食不苦不乐痛时。便知我得不苦不乐痛。不食苦痛时。便自知我不食苦痛。若不食乐痛时。便自知我不食乐痛。若不食不苦不乐痛时。便自知我不食不苦不乐痛</p>
<p>复次。比丘。若得乐痛。尔时不得苦痛。亦复无不苦不乐痛。尔时我唯有乐痛。若得苦痛时。尔时无有乐痛。亦无不苦不乐痛。唯有苦痛。若复。比丘。得不苦不乐痛时。尔时无有乐痛．苦痛。唯有不苦不乐痛。复次。痛者无常．变易之法以知痛无常．变易法者。是谓痛为大患</p>
<p>云何痛为出要。若能于痛舍离于痛。除诸乱想。是谓舍离于痛。诸有沙门．婆罗门于痛著痛。不知大患。亦不舍离。如实而不知。此非沙门．婆罗门。于沙门不知沙门威仪。于婆罗门不知婆罗门威仪。不能以身作证而自游戏。诸有沙门．婆罗门于痛不著痛。深知为大患。能知舍离。是谓于沙门知沙门威仪。于婆罗门知婆罗门威仪。以身作证而自游戏。是谓舍离于痛</p>
<p>复次。比丘。若有沙门．婆罗门不知苦痛．乐痛．不苦不乐痛。如实而不知。复教化人使行者。此非其宜。若有沙门．婆罗门能舍离痛。如实而知。复劝教人使远离之。此正其宜。是谓舍离于痛</p>
<p>我今。比丘。以说著欲．味欲。欲为大患。复能舍者。亦说著色．味色。色为大患。能舍离色。以说著痛．味痛。痛为大患。能舍离痛。诸如来所应行者。所谓施设者。我今周讫。常当念在树下空闲之处。坐禅思惟。莫有懈怠。是谓我之教敕</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三不牢要。云何为三。身不牢要．命不牢要．财不牢要。是谓。比丘。有此三不牢要。于此。比丘。三不牢要中。当求方便。成三牢要。云何为三。不牢要身。求于牢要。不牢要命。求于牢要。不牢要财。求于牢要</p>
<p>云何不牢要身。求于牢要。所谓谦敬礼拜。随时问讯。是谓不牢要身。求于牢要</p>
<p>云何不牢要命。求于牢要。于是。若有善男子．善女人尽形寿不杀生。不加刀杖。常知惭愧。有慈悲心。普念一切众生。尽形寿不盗。恒念惠施。心无吝相。尽形寿不淫。亦不他淫。尽形寿不妄语。常念至诚。不欺世人。尽形寿不饮酒。意不错乱。持佛禁戒。是谓命不牢要。求于牢要</p>
<p>云何财不牢要。求于牢要。若有善男子．善女人常念惠施。与沙门．婆罗门．诸贫匮者。须食者与食。须浆与浆。衣被．饮食．床敷卧具．病瘦医药．舍宅．城郭。所须之具悉皆与之。如是。财不牢要。求于牢要</p>
<p>是谓。比丘。以此三不牢要。求此三牢要</p>
<p>尔时。世尊便说此偈</p>
<p>知身不牢要　　命亦不牢固</p>
<p>财货衰耗法　　当求牢要者</p>
<p>人身甚难得　　命亦不久停</p>
<p>财货磨灭法　　欢喜念惠施</p>
<p>尔时。诸比丘闻佛所说。欢喜奉行</p>
<p>第一德．福业　　三因．三安．瞿</p>
<p>三夜．病．恶行　　苦除．不牢要</p>
<p>增壹阿含经三供养品第二十二</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三人。世人所应供养。云何为三。如来．至真．等正觉。世人所应供养。如来弟子漏尽阿罗汉。世人所应供养。转轮圣王。世人所应供养</p>
<p>有何因缘如来世人所应供养乎。夫如来者。不伏者伏。不降者降。不度者度。未得解脱者令得解脱。未般涅槃者使成涅槃。无救护者与作救护。盲者与作眼目。病者与作救护。最尊第一。魔．若魔天．天及人民。于中最尊福田。可敬可贵。与人作导。令知正路。未知道者与说导教。以此因缘。如来世人所应供养</p>
<p>复有何因缘如来弟子漏尽阿罗汉世人所应供养乎。比丘当知。漏尽阿罗汉以度生死源。更不复受有。以得无上法。淫．怒．痴尽。永不得全。是世福田。以此因缘本末。使漏尽阿罗汉。世人所应供养</p>
<p>复以何因缘转轮圣王世人所应供养。比丘当知。转轮圣王以法治化。终不杀生。复教化人使不杀生。自不盗窃。亦复教他人使不偷盗。自不淫泆。复教他人不行淫泆。自不妄语。亦复教人使不妄语。自不两舌。斗乱彼此。亦复教他人使不两舌。自不嫉妒．恚．痴。亦复教他人不习此法。自行正见。复教他人使不邪见。以此因缘。以此本末。使转轮圣王。世人所应供养</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告阿难。有三善根。不可穷尽。渐至涅槃界。云何为三。所谓于如来所而种功德。此善根不可穷尽。于正法而种功德。此善根不可穷尽。于圣众而种功德。此善根不可穷尽。是谓。阿难。此三善根不可穷尽。得至涅槃界。是故。阿难。当求方便。获此不可穷尽之福。如是。阿难。当作是学</p>
<p>尔时。阿难闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三痛。云何为三。所谓乐痛．苦痛．不苦不乐痛。诸比丘当知。彼乐痛者。欲爱使也。彼苦痛者。嗔恚使也。不苦不乐痛者。是痴使也。是故。诸比丘。当学方便。求灭此使。所以然者。当自炽然。当自修行法。得无比法。诸比丘当知。我灭度后。其有比丘念自炽然。修其行法。得无比法。此则是第一声闻</p>
<p>云何。比丘。当自炽然。当自修行。得修行法。获无比法。于是。比丘。内自观身。外自观身。内外自观身而自游戏。内观痛。外观痛。内外观痛。内观意。外观意。内外观意。内观法。外观法。内外观法而自游戏。如是。比丘。当自炽然。盛修行其法。得无比法。诸比丘行此法者。于声闻中第一弟子。如是。比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三事。覆则妙。露则不妙。云何为三。一者女人。覆则妙。露则不妙。婆罗门咒术。覆则妙。露则不妙。邪见之业。覆则妙。露则不妙。是谓。比丘。有此三事。覆则妙。露则不妙</p>
<p>复有三事。露则妙。覆则不妙。云何为三。日．月。露则妙。覆则不妙。如来法语。露则妙。覆则不妙。是谓。比丘。有此三事。露则妙。覆则不妙</p>
<p>尔时。世尊便说此偈</p>
<p>女人及咒术　　邪见不善行</p>
<p>此是世三法　　覆隐而最妙</p>
<p>日月广所照　　如来正法语</p>
<p>此是三世法　　露则第一妙</p>
<p>是故。诸比丘。当露现如来法。勿使覆隐。如是。比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。此三有为有为相。云何为三。知所从起。知当迁变。知当灭尽。彼云何知所从起。所谓生。长大成五阴形。得诸持．入。是谓所从起。彼云何为灭尽。所谓死。命过不住．无常。诸阴散坏。宗族别离。命根断绝。是谓为灭尽。彼云何变易。齿落．发白．气力竭尽。年遂衰微。身体解散。是谓为变易法。是为。比丘。三有为有为相。当知此三有为相。善分别之。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。愚人有三相三法。不可恃怙。云何为三。于是。愚者不可思惟而思惟之。不可论说而论说之。不可行者而修习之</p>
<p>云何愚者不可思惟而思念之。于是。愚者意三行便思忆之。云何为三。于是。愚者起嫉心。于他财物及于女色。心念恶言悉兴嫉心。彼之所有。愿是我许。如是。愚者不可思惟而思惟之</p>
<p>云何愚者不可论说而论说之。于是。愚者造口四过。云何为四。于是。愚者恒喜妄言．绮语．恶口．斗乱彼此。如是。愚者造口四过</p>
<p>云何愚者造于恶行。于是。愚者造身恶行。常念杀生．窃盗．淫泆。如是。愚者造于恶行。如是。比丘。愚者有此三行。愚痴之人习此三事</p>
<p>复次。比丘。智者有三事。当念修行。云何为三。于是。智者应思惟者。便思惟之。应论说者。便论说之。应行善者。便修行善</p>
<p>彼云何智者应思惟事。便思惟之。于是。智者思惟意三行。云何为三。于是。智者不嫉妒．恚．痴。常行正见。见他财货。不生想念。如是。智者应思惟者。便思惟之</p>
<p>云何智者应论说之。于是。智者成就口四行。云何为四。于是。智者不行妄语。亦不教人妄语。见人妄语者意不喜乐。是谓智者而护其口。复次。智者不行绮语．恶口．斗乱彼此。亦不教人使行绮语．恶口．斗乱。如是。智者成就口四行</p>
<p>云何智者成就身三行。于是。智者思惟身行。无所触犯。然复智者自不杀生。亦不教人杀生。见人杀者心不喜乐。自不偷窃。不教人盗。见人盗者心不喜乐。亦不淫泆。见他女人色。心不起想。亦不教人使行淫泆。设见老母。视之如己亲。中者如姊。小者如妹。意无高下。如是。智者身成就三行。是谓智者所行。如是。比丘。有此三有为之相。是故。诸比丘。愚者三相常当舍离。此三智者所行。不发斯须。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三法。不可觉知。不见．不闻。经历生死。未曾瞻睹。我及尔等曾不见闻。云何为三。所谓贤圣戒。不可觉知。不见．不闻。经历生死。未曾瞻睹。我及尔等曾不见闻。贤圣三昧．贤圣智慧。不可觉知。不见．不闻。如今我身并及汝等。皆悉觉知贤圣禁戒．贤圣三昧．贤圣智慧。皆悉成就。不复受有。已断生死根原。是故。诸比丘。当念修行此三法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三法甚可敬爱。世人所贪。云何为三。所谓少壮。甚可爱敬。世人所贪。无病。甚可爱敬。世人所贪。寿命。甚可爱敬。世人所贪。是谓。比丘。有此三法。甚可爱敬。世人所贪</p>
<p>复次。比丘。虽有此三法。甚可爱敬。世人所贪。然更有三法。不可爱敬。世人所不贪。云何为三。虽有少壮。然必当老。不可爱敬。世人所不贪。比丘当知。虽有无病。然必当病。不可爱敬。世人所不贪。比丘当知。虽有寿命。然必当死。不可爱敬。世人所不贪。是故。诸比丘。设有少壮。当求不老。至涅槃界。虽有无病。当求方便。使不有病。虽有寿命。当求方便。使不命终。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。犹如春时天雨大雹。设如来不出世。众生入地狱。亦复如是。是时。女人入地狱多于男子。所以然者。比丘当知。以三事故。众生之类。身坏命终。入三恶趣。云何为三。所谓贪欲．睡眠．调戏。有此三事缠著心意。身坏命终。入三恶趣</p>
<p>女人竟日习玩三法而自娱乐。云何为三。晨朝以嫉妒心而自缠缚。若至日中。复以睡眠结而自缠裹。向暮以贪欲心而自缠缚。以此因缘。使彼女人身坏命终。生三恶趣。是故。诸比丘。当念离此三法</p>
<p>尔时。世尊便说此偈</p>
<p>嫉妒睡眠调　　贪欲是恶法</p>
<p>牵人至地狱　　至竟无解脱</p>
<p>是以当舍离　　嫉妒及睡调</p>
<p>亦当舍于欲　　莫造彼恶行</p>
<p>是故。诸比丘。当念去离嫉妒。无悭吝心。常行惠施。不著睡眠。当行不染。不著贪欲。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三法。习之．玩之。不知厌足。亦复不能至休息处。云何为三。所谓贪欲。若有人习此法。初无厌足。若复有人习饮酒者。初无厌足。若复有人修习睡眠。初无厌足。是谓。比丘。若有人习此三法者。初无厌足。亦复不能至灭尽之处。是故。诸比丘。常当舍离此三法。不亲近之。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>供养．三善根　　三痛．三覆露</p>
<p>相．法．三不觉　　爱敬．春．无足</p>
<p>增壹阿含经卷第十二</p>
<p>增壹阿含经卷第十三</p>
<p>东晋罽宾三藏瞿昙僧伽提婆译</p>
<p>地主品第二十三</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。王波斯匿告诸群臣曰。汝等催严羽宝之车。吾欲往诣世尊所。礼拜问讯</p>
<p>是时。左右受王教令。寻严驾羽宝之车。即白王曰。严驾已办。今正是时</p>
<p>尔时。王波斯匿即乘宝羽之车。步骑数千。前后围绕。出舍卫国。至祇洹精舍。往诣世尊所。如诸王法。除去五饰。所谓盖．天冠．剑．履屣及金拂。舍著一面。至世尊所。头面礼足。在一面坐</p>
<p>尔时。世尊与说深法。劝乐令喜。是时。王波斯匿闻说法已。白世尊曰。唯愿世尊受我三月请。及比丘僧。莫在余处。是时。世尊默然受波斯匿请</p>
<p>时。王波斯匿见世尊默然受请。即从坐起。头面礼足。便退而去。还至舍卫城。敕诸群臣曰。吾欲饭佛及比丘僧三月供养。给所须物。衣被．饭食．床卧具．病瘦医药。汝等亦当发欢喜心</p>
<p>诸臣对曰。如是</p>
<p>时。王波斯匿即于宫门外。作大讲堂。极为殊妙。悬缯幡盖。作倡妓乐。不可称计。施诸浴池。办诸油灯。办种种饭食。味有百种。是时。王波斯匿即白。时到。唯愿世尊临顾此处</p>
<p>尔时。世尊以见时到。著衣持钵。将诸比丘僧。前后围绕。入舍卫城。至彼讲堂所。到已。就座而坐。及比丘僧各随次而坐</p>
<p>是时。王波斯匿将诸宫人。手自行食。供给所须。乃至三月。无所短乏。给与衣被．饭食．床卧具．病瘦医药。见世尊食讫。持种种华散世尊及比丘僧上。更取小座于如来前坐。白世尊曰。我曾从佛闻以因缘本末。施畜生食者。获福百倍。与犯戒人食者。获福千倍。施持戒人食者。获福万倍。施断欲仙人食者。获福亿倍。与向须陀洹食者。获福不可计。况复成须陀洹乎。况向斯陀含．得斯陀含道。况向阿那含．得阿那含道。况向阿罗汉．得阿罗汉道。况向辟支佛．得辟支佛。况向如来．至真．等正觉。况成佛及比丘僧。其福功德不可称计。我今所作功德。今日已办</p>
<p>世尊告曰。大王。勿作是语。作福无厌。今日何故说所作已办。所以然者。生死长远。不可称记</p>
<p>过去久远。有王名曰地主。统领此阎浮里地。彼王有臣名曰善明。少小与王周旋。无所畏难。是时。彼王分阎浮地半与彼臣使治。是时。善明小王自造城郭。东西十二由旬。广七由旬。土地丰熟。人民众多</p>
<p>尔时。彼城名曰远照。善明王主第一夫人名日月光。不长．不短。不肥．不瘦。不白．不黑。颜貌端政。世之希有。口出优钵华香。身作栴檀香。未经几日。身便怀妊。彼夫人即往白王。我今有娠。王闻此语。欢喜踊跃。不能自胜。便敕左右。更施设座具。快乐无比。夫人怀妊日数遂满。生一男儿。当生之时。阎浮里见晃然金色。颜貌端政。三十二相。身体金色。善明大王见此太子。欢喜踊跃。庆贺无量。便召诸师。婆罗门．道士。躬抱太子。便彼瞻相。我今以生此子。卿等与吾瞻相。便立名字</p>
<p>时。诸相师受王教令。各共抱瞻。观察形貌。咸共白王。圣王。太子端政无双。诸根不缺。有三十二相。今此王子当有两趣。若当在家者。便为转轮圣王。七宝具足。所谓七宝者。轮宝．象宝．马宝．珠宝．玉女宝．居士宝．典兵宝。是为七。当有千子。勇悍刚强。能却众敌。于此四海之内。不加刀杖。自然靡伏。若此王子出家学道者。成无上正觉。名德远布。弥满世界。生此王子。当此之日。光明远照。今字王子名曰灯光。时。诸相师以立名字。各退坐而去</p>
<p>时。王竟日抱此太子。未常离目。时。王为此王子立三讲堂。秋．冬．夏节随适所宜。宫人婇女充满宫里。使吾太子于此游戏。</p>
<p>时。王太子年二十九。以信坚固。出家学道。即日出家。即夜成佛。尔时。阎浮里地悉共闻知。彼王太子出家学道。即日成佛。父王清旦闻王太子出家学道。即夜成佛。时。父王便作是念。昨夜吾闻诸天在空皆共称善。此必善应。非有恶向。我今可往而共相见</p>
<p>时。王将四十亿众。男女围绕。便诣灯光如来所。到已。头面礼足。在一面坐。及四十亿众。各共礼足。在一面坐。是时。如来与父王及四十亿众渐说妙论。所谓论者。施论．戒论．生天之论。欲为秽污。漏不净行。出家为要。获清净报。尔时。如来观众生意。心性柔和。诸佛如来常所说法。苦．习．尽．道。尽与彼四十亿众广说其义。即于坐上。诸尘垢尽。得法眼净</p>
<p>时。四十亿众白灯光如来曰。我等意愿剃除须发。出家学道。大王当知。尔时。四十亿众尽得出家学道。即以其日成阿罗汉</p>
<p>尔时。灯光如来将四十亿众。皆是无著。游彼国界。国土人民四事供养。衣被．饮食．床卧具．病瘦医药。无所渴乏。是时。地主大王闻子灯光成无上正真．等正觉。将四十亿众。皆是无著。游彼国界。我今当遣信。往请如来在此游化。若使来者。充我本愿。若不来者。我躬自当往拜跪问讯。即敕一臣。汝往至彼问讯如来。持我名字。头面礼足。兴居轻利。游步康强。云王地主问讯如来。兴居轻利。游步康强。唯愿世尊临顾此土</p>
<p>尔时。彼人受王教敕便往至彼国界。到已。头面礼足。在一面立。便作是说。大王地主礼如来足。问讯礼竟。兴居轻利。游步康强。唯愿世尊临顾彼国。尔时。世尊默然受彼请</p>
<p>时。灯光如来将诸大众。以渐人间游行。与大比丘四十亿众俱。在在处处。靡不恭敬者。衣被．饭食．床卧具．病瘦医药。皆悉贡献。渐至地主国界时。地主大王闻灯光如来至此国界。在北婆罗园中。将大比丘众四十亿人。我今可躬自往迎</p>
<p>时。地主大王复将四十亿众往诣灯光如来所。到已。头面礼足。在一面坐。及四十亿众礼足已。在一面坐</p>
<p>尔时。灯光如来渐与彼王及四十亿众面说妙论。所谓论者。施论．戒论．生天之论。欲为秽污。漏不净行。出家为要。获清净报。尔时。如来观众生意。心性柔和。诸佛如来常所说法。苦．习．尽．道。尽与彼四十亿众广说其义。即于坐上。诸尘垢尽。得法眼净</p>
<p>时。四十亿众白灯光如来曰。我等意愿剃除须发。出家学道。大王当知。尔时。四十亿众尽得出家学道。即以其日。成阿罗汉道。时。地主国王即从坐起。头面礼足。便退而去</p>
<p>时。灯光如来将八十亿众。皆是阿罗汉。游彼国界。国土人民四事供养。衣被．饭食．床卧具．病瘦医药。事事供给。无所乏短。是时。地主国王复于余时。将诸群臣至彼如来所。头面礼足。在一面坐。是时。灯光如来与彼国王说微妙法。地主大王白如来曰。唯愿世尊尽我形寿受我供养。及比丘僧。当供给衣被．饭食．床卧具．病瘦医药。悉当供给。尔时。灯光如来默然受彼王请</p>
<p>时。王见佛默然受请。重白世尊。我今从世尊求愿。唯见听许。世尊告曰。如来法者。以过此愿。王白世尊。我今求愿者。极为净妙。世尊告曰。所求之愿。云何净妙。王白世尊。如我意中。今日众僧在一器食。明日复用余器食。今日众僧著一种服。明日复更易服。今日众僧坐一种座。明日复更坐余座。今日使人与众僧使。明日复更易使人。我所求愿者。正谓此耳。灯光如来告曰。随汝所愿。今正是时</p>
<p>地主大王欢喜踊跃。不能自胜。即从坐起。头面礼足。便退而去。还至宫中。到已。告诸群臣。我今意欲尽其形寿供养灯光如来．至真．等正觉及比丘众衣被．饭食．床卧具．病瘦医药。汝等亦当劝发佐吾供办。诸臣对曰。如大王教。去城不远一由旬内。造立堂舍。雕文刻镂。五色玄黄。悬缯幡盖。作倡伎乐。香汁洒地。修治浴池。办具灯明及甘馔．饮食．施设坐具。便白。时到。今正是时。愿尊屈顾</p>
<p>时。灯光如来以知时至。著衣持钵。将比丘众。前后围绕。便往至讲堂所。各各就座而坐。时。地主大王见佛．比丘僧坐讫。将宫人婇女及诸大臣。手自斟酌。行种种饮食。味各百种。大王当知。尔时。地主国王七万岁中。供养灯光如来及八十亿众诸阿罗汉。未曾懈废。时。彼如来教化周讫。便于无余涅槃界而般涅槃</p>
<p>时。地主大王以若干百种香花供养。于四衢道路。起四庙寺。各用七宝金．银．琉璃．水精。悬缯翻盖。及八十亿众各各以渐于无余涅槃界而般涅槃。尔时。大王取八十亿众。收其舍利。各各兴起神寺。皆悬缯幡盖。香华供养。大王当知。尔时。地主大王复供养灯光如来寺及八十亿罗汉寺。复经七万岁。随时供养。然灯．散华。悬缯幡盖。大王当知。灯光如来遗法灭尽。然后彼王方取灭度</p>
<p>尔时。地主大王者岂是异人乎。莫作是观。所以然者。尔时地主大王者。即我身是。我于尔时。七万岁中。以衣被．饭食．床卧具．病瘦医药。供养彼佛。令不减少。般涅槃后。复于七万岁中供养形像舍利。烧香．然灯。悬缯幡盖。无所渴乏。我于尔时。以此功德。求在生死获此福祐。不求解脱。大王当知。尔时所有福德。今有遗余耶。莫作是观。如我今日观彼富有。无有毫厘如毛发许。所以然者。生死长远。不可称记。于中悉食福尽。无有毫厘许在。是故。大王。莫作是说言。我所作福祐。今日已办。大王。当作是说。我今身．口．意所作众行。尽求解脱。不求在生死福业。便于长夜安隐无量</p>
<p>尔时。王波斯匿便怀恐惧。衣毛皆竖。悲泣交集。以手抆泪。头面礼世尊足。自陈过状。如愚．如騃。无所觉知。唯愿世尊受我悔过。今五体投地。改已往之失。更不造此言教。唯愿世尊受我悔过。如是再三</p>
<p>世尊告曰。善哉。善哉。大王。今于如来前悔其非法。改往修来。我今要受汝悔过。更莫复造</p>
<p>尔时。于大众中有一比丘尼。名迦旃延。即从坐起。头面礼足。白世尊曰。今世尊所说。甚为微妙。又世尊告波斯匿王作是语。大王当知。身．口．意所作众行。尽求解脱。莫求在生死食其福业。更于长夜获安隐无量。所以然者。我自忆三十一劫。饭式诘如来．至真．等正觉。出现于世。明行成为．善逝．世间解．无上士．道法御．天人师。号佛．众祐。游在野马世界</p>
<p>尔时。彼佛到时著衣持钵。入野马城乞食。是时。城内有一使人。名曰纯黑。时。彼使人见如来执钵入城乞食。见已。便作是念。今如来入城必须饮食。即入家出食施与如来。兴发此愿。持此功德。莫堕三恶趣中。使我当来之世。亦当值如此圣尊。亦当使彼圣尊为我说法。时得解脱。世尊并波斯匿王咸共知之。当尔时。纯黑使人者岂异人乎。莫作是观。所以然者。尔时纯黑使人者。即我身是</p>
<p>我于尔时。饭式诘如来作此誓愿。使将来之世。值如此圣尊与我说法。时得解脱。我于三十一劫不堕三恶趣中。生天．人中。最后今日受此身分。遭值圣尊得出家学道。尽诸有漏。成阿罗汉。若世尊所说极为微妙。语波斯匿王。身．口．意所作众行。尽求解脱。莫在生死食此福业。我若见比丘．比丘尼．优婆塞．优婆斯。欢喜心意向如来者。我便生此念。此诸贤士。用意犹不爱敬供奉如来。设我见四部之众。即往告曰。汝等诸贤。为须何物。衣钵耶。尼师檀耶。针筒耶。澡罐耶。及余沙门什物。我尽当供给。我已许之。便在处处乞求。若我得者是其大幸。若使不得。便往至郁单越．瞿耶尼．弗于逮。求索来与。所以然者。皆由此四部之众得涅槃道</p>
<p>尔时。世尊观察迦旃延比丘尼心。便告诸比丘。汝等颇见如此之比信心解脱。如迦旃延比丘尼乎</p>
<p>诸比丘对曰。不见也。世尊</p>
<p>世尊告曰。我声闻中第一比丘尼。得信解脱者。所谓迦旃延比丘尼是也</p>
<p>尔时。迦旃延比丘尼及波斯匿王．四部之众闻佛所说。欢喜奉行</p>
<p>（二）</p>
<p>闻如是</p>
<p>一时。佛在罗阅城耆阇崛山中。与大比丘众五百人俱</p>
<p>尔时。尊者婆拘卢在一山曲。补纳故衣。是时。释提桓因遥见尊者婆拘卢在一山曲。补纳故衣。见已。便作是念。此尊者婆拘卢已成阿罗汉。诸缚已解。长寿无量。恒自降伏。思惟非常．苦．空．非身。不著世事。亦复不与他人说法。寂默自修如外道异学。不审此尊能与他说法。为不堪任乎。我今当与试之</p>
<p>尔时。天帝释便从三十三天没不现。来至耆阇崛山。在尊者婆拘卢前住。头面礼足。在一面立。尔时。释提桓因便说此偈</p>
<p>智者所叹说　　何故不说法</p>
<p>坏结成圣行　　何为寂然住</p>
<p>尔时。尊者婆拘卢复以此偈。报释提桓因曰</p>
<p>有佛舍利弗　　阿难均头槃</p>
<p>亦及诸尊长　　善能说妙法</p>
<p>尔时。释提桓因白尊者婆拘卢曰。众生之根有若干种。然尊当知。世尊亦说众生种类。多于地土。何故尊者婆拘卢不与他人说法</p>
<p>婆拘卢报曰。众生之类难可觉知。世界若干。国土不同。皆著我所．非我所。我今观察此义已。故不与人说法</p>
<p>释提桓因曰。愿尊与我说我所．非我所之义</p>
<p>尊者婆拘卢曰。我人寿命。若男．若女士夫之类。尽依此命而得存在。然复。拘翼。世尊亦说。比丘当知。当自炽然。无起邪法。亦当贤圣默然。我观此义已。故默然耳</p>
<p>是时。释提桓因遥向世尊叉手。便说此偈</p>
<p>归命十力尊　　圆光无尘翳</p>
<p>普为一切人　　此者甚奇特</p>
<p>尊者婆拘卢报曰。何故帝释而作是说。此者甚奇特</p>
<p>释提桓因报言。自念我昔至世尊所。到已。礼世尊足。而问此义。天．人之类有何想念。尔时。世尊告我曰。此世界若干种。各各殊异。根原不同。我闻此语已。寻对曰。如是。世尊所说世界若干种。各各不同。设与彼众生说法。咸共受持有成果者。我以此故说。此者甚奇特。然尊者婆拘卢所说。亦复如是。世界若干种。各各不同</p>
<p>是时。释提桓因便作是念。此尊堪任与人说法。非为不能。是时。释提桓因即从坐起而去</p>
<p>尔时。释提桓因闻尊者婆拘卢所说。欢喜奉行</p>
<p>（三）</p>
<p>闻如是</p>
<p>一时。佛在占波国雷声池侧</p>
<p>是时。尊者二十亿耳在一静处。自修法本。不舍头陀十二法行。昼夜经行。不离三十七道品之教。若坐．若行。常修正法。初夜．中夜．竟夜。恒自克励。不舍斯须。然复不能于欲漏法心得解脱。是时。尊者二十亿耳所经行处。脚坏血流。盈满路侧。犹如屠牛之处。乌鹊食血。然复不能于欲漏心得解脱。是时。尊者二十亿耳便作是念。释迦文佛苦行精进弟子中。我为第一。然我今日漏心不得解脱。又我家业。多财饶宝。宜可舍服。还作白衣。持财物广惠施。然今作沙门。甚难不易</p>
<p>尔时。世尊遥知二十亿耳心之所念。便腾游虚空。至彼经行处。敷坐具而坐。是时。尊者二十亿耳前至佛所。头面礼足。在一面坐</p>
<p>尔时。世尊问二十亿耳曰。汝向何故作是念。释迦文尼佛精进苦行弟子中。我为第一。然我今日漏心不得解脱。又我家业。饶财多宝。宜可舍服。还作白衣。持财物广施。然今作沙门。甚难不易</p>
<p>二十亿耳对曰。如是。世尊</p>
<p>世尊告曰。我今还问汝。随汝报我。云何。二十亿耳。汝本在家时。善弹琴乎</p>
<p>二十亿耳对曰。如是。世尊。我本在家时。善能弹琴</p>
<p>世尊告曰。云何。二十亿耳。若弹弦极急。向不齐等。尔时琴音可听采不</p>
<p>二十亿耳对曰。不也。世尊</p>
<p>世尊告曰。云何。二十亿耳。若琴弦复缓。尔时琴音可听采不</p>
<p>二十亿耳对曰。不也。世尊</p>
<p>世尊告曰。云何。二十亿耳。若琴弦不急不缓。尔时琴音可听采不</p>
<p>二十亿耳对曰。如是。世尊。若琴弦不缓不急。尔时琴音便可听采</p>
<p>世尊告曰。此亦如是。极精进者。犹如调戏。若懈怠者。此堕邪见。若能在中者。此则上行。如是不久。当成无漏人</p>
<p>尔时。世尊与二十亿耳比丘说微妙法已。还雷音池侧</p>
<p>尔时。尊者二十亿耳思惟世尊教敕。不舍须臾。在闲静处修行其法。所以族姓子出家学道。剃除须发。修无上梵行。生死已尽。梵行已立。所作已办。更不复受有。如实知之。尊者二十亿耳便成阿罗汉</p>
<p>尔时。世尊告诸比丘。我声闻中第一弟子精勤苦行。所谓二十亿耳比丘是</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。舍卫城中婆提长者遇病命终。然彼长者无有子息。所有财宝尽没入官。尔时。王波斯匿尘土坌身来至世尊所。头面礼足。在一面坐</p>
<p>是时。世尊问王曰。大王。何故尘土坌身来至我所</p>
<p>波斯匿王白世尊曰。此舍卫城内有长者名婆提。今日命终。彼无子姓。躬往收摄财宝。理使入官。纯金八万斤。况复余杂物乎。然彼长者存在之日。所食如此之食。极为弊恶。不食精细。所著衣服垢坌不净。所乘车骑极为瘦弱</p>
<p>世尊告曰。如是。大王。如王来言。夫悭贪之人得此财货。不能食啖。不与父母．妻子．仆从．奴婢。亦复不与朋友．知识。亦复不与沙门．婆罗门．诸尊长者。若有智之士得此财宝。便能惠施广济。一切无所爱惜。供给沙门．婆罗门．诸高德者</p>
<p>时。王波斯匿说曰。此婆提长者命终为生何处</p>
<p>世尊告曰。此婆提长者命终生涕哭大地狱中。所以然者。此断善根之人。身坏命终。生涕哭地狱中</p>
<p>波斯匿王曰。婆提长者断善根耶</p>
<p>世尊告曰。如是。大王。如王所说。彼长者断于善根。然彼长者故福已尽。更不造新</p>
<p>王波斯匿曰。彼长者颇有遗余福乎</p>
<p>世尊告曰。无也。大王。乃无毫厘之余有存在者。如彼田家公。但收不种。后便穷困。渐以命终。所以然者。但食故业。更不造新。此长者亦复如是。但食故福。更不造新福。此长者今夜当在涕哭地狱中</p>
<p>尔时。波斯匿王便怀恐怖。收泪而曰。此长者昔日作何功德福业生在富家。复作何不善根本。不得食此极富之货。不乐五乐之中</p>
<p>尔时。世尊告波斯匿王曰。过去久远迦叶佛时。此长者在此舍卫城中为田家子。尔时。佛去世后。有辟支佛出世。往诣此长者家。尔时。此长者见辟支佛在门外。见已。便生是念。如此尊者出世甚难。我今可以饮食往施此人。尔时。长者便施彼辟支佛食。辟支佛得食已。便飞在虚空而去。时。彼长者见辟支佛作神足。作是誓愿。持此善本之愿。使世世所生之处。不堕三恶趣。常多财宝。后有悔心。我向所有食。应与奴仆。不与此秃头道人使食。尔时。田家长者岂异人乎。莫作是观。所以然者。尔时田家长者。今此婆提长者是</p>
<p>是时施已。发此誓愿。持此功德。所生之处不堕恶趣。恒多财饶宝。生富贵之家。无所渴乏。既复施已。后生悔心。我宁与奴仆使食。不与此秃头道人使食。以此因缘本末。不得食此极有之货。亦复不乐五乐之中。不自供养。复不与父母．兄弟．妻子．仆从．朋友．知识。不施沙门．婆罗门．诸尊长者。但食故业。不造新者。是故。大王。若有智之士得此财货。当广布施。莫有所惜。复当得无极之财。如是。大王。当作是学</p>
<p>尔时。波斯匿王白世尊曰。自今以后。当广布施沙门．婆罗门四部之众。诸外道．异学来乞求者。我不堪与</p>
<p>世尊告曰。大王。莫作是念。所以然者。一切众生皆由食得存。无食便丧</p>
<p>尔时。世尊便说此偈</p>
<p>念当广惠施　　终莫断施心</p>
<p>必当值贤圣　　度此生死源</p>
<p>尔时。波斯匿王白世尊曰。我今倍复欢庆于向如来。所以然者。一切众生皆由食得存。无食不存。尔时。波斯匿王曰。自今以后。当广惠施。无所吝惜</p>
<p>是时。世尊与王说微妙之法</p>
<p>时。王即从坐起。头面礼足。便退而去</p>
<p>尔时。王波斯匿闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者阿难在闲静处。便生此念。世间颇有此香。亦逆风香。亦顺风香。亦逆顺风香乎。尔时。尊者阿难便从坐起。往诣世尊所。头面礼足。在一面坐</p>
<p>尔时。尊者阿难白世尊曰。我于闲静之处。便生此念。世间颇有此香。亦逆风香。亦顺风香。亦逆顺风香乎</p>
<p>尔时。世尊告阿难曰。有此妙香。亦逆风香。亦顺风香。亦逆顺风香</p>
<p>是时。阿难白世尊曰。此是何者香。亦逆风香。亦顺风香。亦逆顺风香</p>
<p>世尊告曰。有此之香。然此香气力。亦逆风香。亦顺风香。亦逆顺风香</p>
<p>阿难白佛言。此何等香。亦逆风香。亦顺风香。亦逆顺风香</p>
<p>世尊告曰。此三种香。亦逆风香。亦顺风香。亦逆顺风香</p>
<p>阿难言。何等为三</p>
<p>世尊告曰。戒香．闻香．施香。是谓。阿难。有此香种。然复此逆风香。亦顺风香。亦逆顺风香。诸世间所有之香。此三种香最胜．最上。无与等者。无能及者。犹如由牛有酪。由酪有酥。由酥有醍醐。然此醍醐最胜．最上。无与等者。亦不能及。此亦如是。诸所有世间诸香。此三种者最胜．最上。无能及者</p>
<p>尔时。世尊便说此偈</p>
<p>木蜜及栴檀　　优钵及诸香</p>
<p>亦诸种种香　　戒香最为胜</p>
<p>此戒以成就　　无欲无所染</p>
<p>等智而解脱　　逝处魔不知</p>
<p>此香虽为妙　　及诸檀蜜香</p>
<p>戒香之为妙　　十方悉闻之</p>
<p>栴檀虽有香　　优钵及余香</p>
<p>此诸众香中　　闻香最第一</p>
<p>栴檀虽有香　　优钵及余香</p>
<p>此诸众香中　　施香最第一</p>
<p>是谓此三种香。亦逆风香。亦顺风香。亦逆顺风香。是故。阿难。当求方便。成此三香。如是。阿难。当作是学</p>
<p>尔时。阿难闻佛所说。欢喜奉行</p>
<p>（六）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>尔时。世尊到时著衣持钵。入罗阅城乞食。尔时。提婆达兜亦入城乞食。时。提婆达兜所入巷中。佛亦往至彼。然佛遥见提婆达兜来。便欲退而去</p>
<p>是时。阿难白世尊曰。何故欲远此巷</p>
<p>世尊告曰。提婆达兜今在此巷。是以避之</p>
<p>阿难白佛言。世尊。岂畏提婆达兜乎</p>
<p>世尊告曰。我不畏提婆达兜也。但此恶人不应与相见</p>
<p>阿难曰。然。世尊。可使此提婆达兜乃可使在他方</p>
<p>尔时。世尊便说此偈言</p>
<p>我终无此心　　使彼在他方</p>
<p>彼自当造行　　便自在他所</p>
<p>阿难白世尊曰。然提婆达兜有过于如来所</p>
<p>世尊告曰。愚惑之人不应与相见。是时。世尊向阿难而说此偈</p>
<p>不应见愚人　　莫与愚从事</p>
<p>亦莫与言论　　说于是非事</p>
<p>是时。阿难复以此偈报世尊曰</p>
<p>愚者何所能　　愚者有何过</p>
<p>正使共言说　　竟有何等失</p>
<p>尔时。世尊复以此偈报阿难曰</p>
<p>愚者自造行　　所作者非法</p>
<p>正见反常律　　邪见日以滋</p>
<p>是故。阿难。莫与恶知识从事。所以然者。与愚人从事。无信．无戒．无闻．无智。与善知识从事。便增益诸功德。戒具成就。如是。阿难。当作是学</p>
<p>尔时。阿难闻佛所说。欢喜奉行</p>
<p>（七）</p>
<p>闻如是</p>
<p>一时。佛在罗阅城迦兰陀竹园所。与五百人俱</p>
<p>尔时。王阿阇世恒以五百釜食给与提婆达兜。彼时。提婆达兜名闻四远。戒德具足。名称悉备。乃能使王日来供养</p>
<p>是时。提婆达兜得此利养已。诸比丘闻之。白世尊曰。国中人民。叹说提婆达兜名称远布。乃使王阿阇世恒来供养</p>
<p>尔时。世尊告诸比丘。汝等比丘。莫施此心。贪提婆达兜利养。所以然者。提婆达兜愚人造此三事。身．口．意行。终无惊惧。亦不恐怖。如今提婆达兜愚人。当复尽此诸善功德。如取恶狗鼻坏之。倍复凶恶。提婆达兜愚人亦复如是。受此利养。遂起贡高。是故。诸比丘。亦莫兴意著于利养。设有比丘著于利养。而不获三法。云何为三。所谓贤圣戒．贤圣三昧．贤圣智慧而不成就。若有比丘不著利养。便获三法。云何为三。所谓贤圣戒．贤圣三昧．贤圣智慧。若欲成此三法。当发善心。不著利养。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三不善根。云何为三。贪不善根．恚不善根．痴不善根。若比丘有此三不善根者。堕三恶趣。云何为三。所谓地狱．饿鬼．畜生。如是。比丘。若有此三不善根者。便有三恶趣</p>
<p>比丘当知。有此三善根。云何为三。不贪善根．不恚善根．不痴善根。是谓比丘有此三善根。若有此三善根者。便有二善处。涅槃为三。云何二趣。所谓人．天是也。是谓比丘有此三善者。则生此善处。是故。诸比丘。当离三不善根。修三善根。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三聚。云何为三。所谓等聚．邪聚．不定聚。彼云何为等聚。所谓等见．等治．等语．等业．等命．等方便．等念．等定。是谓等聚。彼云何名为邪聚。所谓邪见．邪治．邪语．邪业．邪命．邪方便．邪念．邪定。是谓邪聚。彼云何名为不定聚。所谓不知苦．不知习．不知尽．不知道．不知等聚．不知邪聚。是谓名为不定聚</p>
<p>诸比丘当知。复有三聚。云何为三。所谓善聚．等聚．定聚。彼云何名善聚。所谓三善根。何等善根。所谓不贪善根．不恚善根．不痴善根。是谓善聚。云何名为等聚。所谓贤圣八品道。等见．等治．等语．等业．等命．等方便．等念．等三昧。是谓等聚。彼云何名为定聚。所谓知苦．知习．知尽．知道．知善聚．知恶趣．知定聚。是谓名为定聚。是故。诸比丘。此三聚中。邪聚．不定聚。当远之。此正聚者当奉行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此三观想。云何为三。所谓观欲想．嗔恚想．杀害想。是谓比丘有此三想。比丘当知。若有观欲想。命终时便堕地狱中。若观嗔恚想。命终时生畜生中。所谓鸡狗之属。蛇蚖之类而生其中。若观害想。亦命终者生饿鬼中。形体烧然。苦痛难陈。是谓。比丘。有此三想生地狱中．饿鬼．畜生</p>
<p>复有三想。云何为三。所谓出要想．不害想．不恚想。若有人有出要想者。命终之时生此人中。若有不害想者。命终时自然天上。若有人不杀心者。命终时断五结。便于彼处而般涅槃。是谓。比丘。有此三想。常念修行。此三恶想当远离之。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>地主．婆拘．耳　　婆提．逆顺香</p>
<p>愚．世．三不善　　三聚．观在后</p>
<p>增壹阿含经卷第十三</p>
<p>增壹阿含经卷第十四</p>
<p>东晋罽宾三藏瞿昙僧伽提婆译</p>
<p>高幢品第二十四之一</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。昔者。天帝释告三十三天。卿等若入大战中时。设有恐怖畏惧之心者。汝等还顾视我高广之幢。设见我幢者。便无畏怖。若不忆我幢者。当忆伊沙天王幢。以忆彼幢者。所有畏怖。便自消灭。若不忆我幢。及不忆伊沙幢者。尔时。当忆婆留那天王幢。以忆彼幢。所有恐怖。便自消灭</p>
<p>我今亦复告汝等。设有比丘．比丘尼．优婆塞．优婆夷。若有畏怖衣毛竖者。尔时当念我身。此是如来．至真．等正觉．明行成为．善逝．世间解．无上士．道法御．天人师。号佛．众祐。出现于世。设有恐怖衣毛竖者。便自消灭</p>
<p>若复不念我者。尔时当念于法。如来法者甚为微妙。智者所学。以念法者。所有恐怖。便自消灭</p>
<p>设不念我。复不念法。尔时当念圣众。如来圣众极为和顺。法法成就。戒成就．三昧成就．智慧成就．解脱成就．解脱见慧成就。所谓四双八辈。此是如来圣众。可敬可事。世间福田。是谓如来圣众。尔时若念僧已。所有恐怖。便自消灭</p>
<p>比丘当知。释提桓因犹有淫．怒．痴。然三十三天念其主即无恐怖。况复如来无有欲．怒．痴心。当念有恐怖乎。若有比丘有恐怖者。便自消灭。是故。诸比丘。当念三尊。佛．法．圣众。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。拔只国界有鬼。名为毗沙。在彼国界。极为凶暴。杀民无量。恒日杀一人。或日杀二人．三人．四人．五人．十人．二十人．三十人．四十人．五十人。尔时。诸鬼神．罗刹充满彼国</p>
<p>是时。拔只人民皆共集聚。而作是说。我等可得避此国至他国界。不须住此</p>
<p>是时。毗沙恶鬼知彼人民心之所念。便语彼人民曰。汝等莫离此处至他邦土。所以然者。终不免吾手。卿等日日持一人祠吾。吾要不触扰汝</p>
<p>是时。拔只人民日取一人祠彼恶鬼。是时。彼鬼食彼人已。取骸骨掷著他方山中。然彼山中骨满溪谷</p>
<p>尔时。有长者名善觉。在彼住止。饶财多宝。积财千亿。骡．驴．骆驼不可称计。金．银．珍宝．车磲．马瑙．真珠．虎珀亦不可称。尔时。彼长者有儿。名那优罗。唯有一子。甚爱敬念。未曾离目前。尔时。有此限制。那优罗小儿。次应祠鬼</p>
<p>是时。那优罗父母沐浴此小儿。与著好衣。将至冢间。至彼鬼所。到已。啼哭唤呼。不可称计。并作是说。诸神。地神。皆共证明。我等唯有此一子。愿诸神明当证明此。及二十八大鬼神王当共护此。无令有乏。及四天王咸共归命。愿拥护此儿。使得免济。及释提桓因亦向归命。愿济此儿命。及梵天王亦复归命。愿脱此命。诸有鬼神护世者亦向归命。使脱此厄。诸如来弟子漏尽阿罗汉。我今亦复归命。使脱此厄。诸辟支佛无师自觉亦复自归。使脱此厄。彼如来今亦自归。不降者降。不度者度。不获者获。不脱者脱。不般涅槃者使般涅槃。无救者与作救护。盲者作眼目。病者作大医王。若天．龙．鬼神．一切人民．魔及魔天。最尊．最上。无能及者。可敬可贵。为人作良祐福田。无有出如来上者。然如来当鉴察之。愿如来当照此至心。是时。那优罗父母即以此儿付鬼已。便退而去</p>
<p>尔时。世尊以天眼清净。复以天耳彻听。闻有此言。那优罗父母啼哭不可称计。尔时。世尊以神足力。至彼山中恶鬼住处。时。彼恶鬼集在雪山北鬼神之处。是时。世尊入鬼住处而坐。正身正意。结跏趺坐</p>
<p>是时。那优罗小儿渐以至彼恶鬼住处。是时。那优罗小儿遥见如来在恶鬼住处。光色炳然。正身正意。系念在前。颜色端政。与世有奇。诸根寂静。得诸功德。降伏诸魔。如此诸德不可称计。有三十二相．八十种好。庄严其身。如须弥山。出诸山顶。面如日月。亦如金山。光有远照。见已。便起欢喜心向于如来。便生此念。此必不是毗沙恶鬼。所以然者。我今见之。极有欢喜之心。设当是恶鬼者。随意食之</p>
<p>是时。世尊告曰。那优罗。如汝所言。我今是如来．至真．等正觉。故来救汝。及降此恶鬼</p>
<p>是时。那优罗闻此语已。欢喜踊跃。不能自胜。便来至世尊所。头面礼足。在一面坐</p>
<p>是时。世尊与说妙义。所谓论者。施论．戒论．生天之论。欲为秽恶。漏不净行。出家为要。去诸乱想。尔时。世尊以见那优罗小儿心意欢喜。意性柔软。诸佛世尊常所说法。苦．习．尽．道。是时世尊具与彼说。彼即于坐上。诸尘垢尽。得法眼净。彼以见法．得法．成就诸法。承受诸法。无有狐疑。解如来教。归佛．法．圣众。而受五戒</p>
<p>是时。毗沙恶鬼还来到本住处。尔时。恶鬼遥见世尊端坐思惟。身不倾动。见以。便兴恚怒。雨雷电霹雳向如来所。或雨刀剑。未堕地之顷。便化优钵莲华。是时。彼鬼倍复嗔恚。雨诸山河石壁。未堕地之顷。化作种种饮食。是时。彼鬼复化作大象。吼唤向如来所。尔时。世尊复化作师子王。是时。彼鬼倍化作师子形向如来所。尔时。世尊化作大火聚。是时。彼鬼倍复嗔恚。化作大龙而有七首。尔时。世尊化作大金翅鸟。是时。彼鬼便生此念。我今所有神力。今以现之。然此沙门衣毛不动。我今当往问其深义</p>
<p>是时。彼鬼问世尊曰。我今毗沙欲问深义。设不能报我者。当持汝两脚掷著海南</p>
<p>世尊告曰。恶鬼当知。我自观察。无天及人民．沙门．婆罗门．若人．非人。能持我两脚掷海南者。但今欲问义者。便可问之</p>
<p>是时。恶鬼问曰。沙门。何等是故行。何等是新行。何等是行灭</p>
<p>世尊告曰。恶鬼当知。眼是故行。曩时所造。缘痛成行。耳．鼻．口．身意。此是故行。曩时所造。缘痛成行。是谓。恶鬼。此是故行</p>
<p>毗沙鬼曰。沙门。何等是新行</p>
<p>世尊告曰。今身所造身三．口四．意三。是谓。恶鬼。此是新行</p>
<p>时恶鬼曰。何等是行灭</p>
<p>世尊告曰。恶鬼当知。故行灭尽。更不兴起。复不造行。能取此行。永以不生。永尽无余。是谓行灭</p>
<p>是时。彼鬼白世尊曰。我今极饥。何故夺我食。此小儿是我所食。沙门。可归我此小儿</p>
<p>世尊告曰。昔我未成道时。曾为菩萨。有鸽投我。我尚不惜身命。救彼鸽厄。况我今日已成如来。能舍此小儿令汝食啖。汝今恶鬼尽其神力。吾终不与汝此小儿。云何。恶鬼。汝曾迦叶佛时。曾作沙门。修持梵行。后复犯戒。生此恶鬼。尔时。恶鬼承佛威神。便忆曩昔所造诸行</p>
<p>尔时。恶鬼至世尊所。头面礼足。并作是说。我今愚惑。不别真伪。乃生此心向于如来。唯愿世尊受我忏悔。如是三．四</p>
<p>世尊告曰。听汝悔过。勿复更犯。尔时。世尊与毗沙鬼说微妙法。劝令欢喜</p>
<p>时。彼恶鬼手擎数千两金。奉上世尊。白世尊曰。我今以此山谷施招提僧。唯愿世尊与我受之。及此数千两金。如是再三</p>
<p>尔时。世尊即受此山谷。便说此偈</p>
<p>园果施清凉　　及作水桥梁</p>
<p>设能造大船　　及诸养生具</p>
<p>昼夜无懈息　　获福不可量</p>
<p>法义戒成就　　终后生天上</p>
<p>是时。彼鬼白世尊曰。不审世尊更有何教</p>
<p>世尊告曰。汝今舍汝本形。著三衣。作沙门。入拔秖城。在在处处作此教令。诸贤当知。如来出世。不降者降。不度者度。不解脱者令知解脱。无救者与作救护。盲者作眼目。诸天．世人．天．龙．鬼神．魔．若魔天．若人．非人。最尊．最上。无与等者。可敬．可贵。为人作良祐福田。今日度那优罗小儿及降毗沙恶鬼。汝等可往至彼受化</p>
<p>对曰。如是。世尊</p>
<p>尔时。毗沙鬼作沙门。披服著三法衣。入诸里巷。作此教令。今日世尊度那优罗小儿。及降伏毗沙恶鬼。汝等可往受彼教诲</p>
<p>当于尔时。拔只国界人民炽盛。是长者善觉闻此语已。欢喜踊跃。不能自胜。将八万四千人民众生。至彼世尊所。到已。头面礼足。在一面坐。尔时。拔只人民或有礼足者。或有擎手者。尔时。八万四千之众。已在一面坐</p>
<p>是时。世尊渐与说微妙之法。所谓论者。施论．戒论．生天之论。欲不净想。漏为大患。尔时。世尊观察彼八万四千众。心意欢悦。诸佛世尊常所说法。苦．习．尽．道。普与彼八万四千众而说此法。各于座上。诸尘垢尽。得法眼净。犹如白净之衣。易染为色。此八万四千众亦复如是。诸尘垢尽。得法眼净。得法．见法．分别诸法。无有狐疑。得无所畏。自归三尊。佛．法．圣众。而受五戒</p>
<p>尔时。那优罗父长者白世尊曰。唯愿世尊当受我请</p>
<p>尔时。世尊默然受请。时彼长者以见世尊默然受已。即从坐起。头面礼足。退还所在。办种种饮食。味若干种。清旦自白。时到</p>
<p>尔时。世尊到时。著衣持钵。入拔只城。至长者家。就座而坐。是时。长者以见世尊坐定。自手斟酌。行种种饮食。以见世尊食讫。行清净水已。便取一座。在如来前坐。白世尊曰。善哉。世尊。若四部之众。须衣被．饮食．床卧具．病瘦医药。尽使在我家取之</p>
<p>世尊告曰。如是。长者。如汝所言</p>
<p>世尊即与长者说微妙之法。以说法竟。便从坐起而去</p>
<p>尔时。世尊如屈申臂顷。从拔只不现。还来至舍卫祇洹精舍。尔时。世尊告诸比丘。若四部之众。须衣被．饮食．床卧具．病瘦医药者。当从那优罗父舍取之</p>
<p>尔时。世尊复告比丘。如我今日优婆塞中第一弟子。无所爱惜。所谓那优罗父是</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在释翅尼拘留园中。与大比丘众五百人俱</p>
<p>尔时。释种诸豪姓者数千人众。往诣世尊所。到已。头面礼足。在一面坐</p>
<p>尔时。诸释白世尊曰。今日当作王治领此国界。我等种姓便为不朽。无令转轮圣王位于汝断灭。若当世尊不出家者。当于天下作转轮圣王。统四天下。千子具足。我等种姓名称远布。转轮圣王出于释姓。以是故。世尊。当作王治。无令王种断绝</p>
<p>世尊告曰。我今正是王身。名曰法王。所以然者。我今问汝。云何。诸释。言转轮圣王七宝具足。千子勇猛。我今于三千大千刹土中。最尊．最上。无能及者。成就七觉意宝。无数千声闻之子以为营从</p>
<p>尔时。世尊便说此偈</p>
<p>今用此位为　　得已后复失</p>
<p>此位最为胜　　无终无有始</p>
<p>以胜无能夺　　此胜最为胜</p>
<p>然佛无量行　　无迹谁迹将</p>
<p>是故。诸瞿昙。当求方便。正法王治。如是。诸释。当作是学</p>
<p>尔时。诸释闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。有一比丘至世尊所。头面礼足。在一面坐。尔时。彼比丘白世尊曰。颇有此色。恒在不变易耶。久在于世。亦不移动。颇有痛．想．行．识。恒在不变易耶。久存于世。亦不移动耶</p>
<p>世尊告曰。比丘。无有此色。恒在不变易。久存于世者。亦复无痛．想．行．识。恒在不变易。久存于世者。若复。比丘。当有此色。恒在不变易。久存于世者。则梵行之人。不可分别。若痛．想．行．识。久存于世。不变易者。梵行之人。不可分别。是故。比丘。以色不可分别。不久存于世故。是故。梵行之人乃能分别尽于苦本。亦无痛．想．行．识。不久存于世。是故。梵行乃可分别尽于苦本</p>
<p>尔时。世尊取少许土。著爪上。语彼比丘曰。云何。比丘。见此爪上土不</p>
<p>比丘对曰。唯然。见已。世尊</p>
<p>佛告比丘。设当有尔许色恒在于世者。则梵行之人不可分别得尽苦际。以是。比丘。以无尔许色在。便得行梵行。得尽苦本。所以然者。比丘当知。我昔曾为大王。领四天下。以法治化。统领人民。七宝具足。所谓七宝者。轮宝．象宝．马宝．珠宝．玉女宝．居士宝．典兵宝</p>
<p>比丘当知。我于尔时。作此转轮圣王。领四天下。有八万四千神象。象名菩呼。复有八万四千羽宝之车。或用师子皮覆。或用狼狗皮覆者。尽悬幢高盖。复有八万四千高广之台。犹如天帝所居之处。复有八万四千讲堂。如法讲堂之比。复有八万四千玉女之众。像如天女。复有八万四千高广之座。皆用金银七宝厕间。复有八万四千衣被服饰。皆是文绣柔软。复有八万四千饮食之具。味若干种</p>
<p>比丘当知。我尔时。乘一大象。色极白好。口有六牙。金银交具。身能飞行。亦能隐形。或大．或小。象名菩呼。我尔时。乘一神马。毛尾朱色。行不身动。金银交饰。身能飞行。亦能隐形。或大．或小。马名毛王</p>
<p>我于尔时。八万四千高广之台。住一台中。台名须尼摩。纯金所作。尔时。我在一讲堂中止宿。讲堂名法说。纯金所造。我于尔时。乘一宝羽之车。车名最胜。纯金所造。我于尔时。将一玉女。左右使令亦如姊妹。我于尔时。于八万四千高广之座。在一座上。金银．璎珞不可称计。我于尔时。著一妙服。像如天衣。所食之食。味如甘露。当于尔时。我作转轮圣王。时八万四千神象朝朝来至。门外多有伤害。不可称计。我于尔时。便作是念。此八万四千神象朝朝来至。门外多有伤害。不可称计。我今意中欲使分为二分。四万二千朝朝来贺。</p>
<p>尔时。比丘。我作是念。昔作何福。复作何德。今得此威力。乃至于是。复作是念。由三事因缘故。使我获此福祐。云何为三。所谓惠施．慈仁．自守。比丘当观。尔时诸行永灭无余。尔时游于欲意无有厌足。所谓厌足。于贤圣戒律乃为厌足。云何。比丘。此色有常耶。无常耶</p>
<p>比丘对曰。无常也。世尊</p>
<p>若复无常。为变易法。汝可得生此心。此是我许。我是彼所乎</p>
<p>对曰。不也。世尊</p>
<p>痛．想．行．识是常也。是无常耶</p>
<p>比丘对曰。无常也。世尊</p>
<p>设使无常。为变易法。汝可得生此心。此是我许。我是此所</p>
<p>对曰。不也。世尊</p>
<p>是故。比丘。诸所有色。过去．当来．今现在者。若大．若小。若好．若丑。若远．若近。此色亦非我所。我亦非彼所。此是智者之所学也。诸所有痛。过去．当来．今现在。若远．若近。此痛亦非我所。我亦非彼所。如是智者之所觉知。比丘当作是观。若声闻之人。厌患于眼。厌患于色。厌患眼识。若缘眼生苦乐。亦复厌患。亦厌患于耳。厌于声。厌于耳识。若依耳识生苦乐者。亦复厌患。鼻．舌．身．意．法亦复厌患。若依意生苦乐者。亦复厌患。已厌患。便解脱。已解脱。便得解脱之智。生死已尽。梵行已立。所作已办。更不复受有。如实知之</p>
<p>尔时。彼比丘得世尊如是之教。在闲静之处。思惟自修。所以族姓子。剃除须发。著三法衣。离家修无上梵行。生死已尽。梵行已立。所作已办。更不复受有。如实知之。是彼比丘便成阿罗汉</p>
<p>尔时。彼比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在摩竭国道场树下。初始得佛</p>
<p>尔时。世尊便作是念。我今以得此甚深之法。难解．难了．难晓．难知。极微极妙智所觉知。我今当先与谁说法。使解吾法者是谁。尔时。世尊便作是念。罗勒迦蓝诸根纯熟。应先得度。又且待我有法。作此念已。虚空中有天白世尊曰。罗勒迦蓝死已七日</p>
<p>是时。世尊复作念曰。何其苦哉。不闻吾法。而取命终。设当闻吾法者。即得解脱</p>
<p>是时。世尊复作是念。我今先与谁说法。使得解脱。今郁头蓝弗先应得度。当与说之。闻吾法已。先得解脱。世尊作是念。虚空中有天语言。昨日夜半。以取命终。是时。世尊便作是念。郁头蓝弗何其苦哉。不闻吾法。而取命过。设得闻吾法者。即得解脱</p>
<p>尔时。世尊复作是念。谁先闻法而得解脱。是时。世尊重更思惟。五比丘多所饶益。我初生时。追随吾后。是时。世尊复作是念。今五比丘竟为所在。即以天眼观五比丘。乃在波罗奈仙人鹿园所止之处。我今当往先与五比丘说法。闻吾法已。当得解脱</p>
<p>尔时。世尊七日之中熟视道树。目未曾眴。尔时。世尊便说此偈</p>
<p>我今此坐处　　经历生死苦</p>
<p>执御智慧斧　　永断根元栽</p>
<p>天王来至此　　及诸魔怨属</p>
<p>复以方便降　　令著解脱冠</p>
<p>今于此树下　　坐于金刚床</p>
<p>以获一切智　　逮无所碍慧</p>
<p>我坐此树下　　见生死之苦</p>
<p>已却死元本　　老病永无余</p>
<p>尔时。世尊说此偈已。便从坐起而去。欲向波罗奈国</p>
<p>是时。优毗伽梵志遥见世尊光色炳然。翳日月明。见已。白世尊曰。瞿昙师主。今为所在。为依何人出家学道。恒喜说何法教。为从何来。为欲所至</p>
<p>尔时。世尊向彼梵志。而说此偈</p>
<p>我成阿罗汉　　世间最无比</p>
<p>天及世间人　　我今最为上</p>
<p>我亦无师保　　亦复无与等</p>
<p>独尊无过者　　冷而无复温</p>
<p>今当转法轮　　往诣加尸邦</p>
<p>今以甘露药　　开彼盲冥者</p>
<p>波罗奈国界　　加尸国王土</p>
<p>五比丘住处　　欲说微妙法</p>
<p>使彼早成道　　及得漏尽通</p>
<p>以除恶法元　　是故最为胜</p>
<p>时。彼梵志叹吒。俨头叉手。弹指含笑。引道而去。时。世尊往诣波罗奈</p>
<p>是时。五比丘遥见世尊来。见已。各共论议。此是沙门瞿昙从远而来。情性错乱。心不专精。我等勿复共语。亦莫起迎。亦莫请坐</p>
<p>尔时。五人便说此偈</p>
<p>此人不应敬　　亦莫共亲视</p>
<p>勿复称善来　　亦莫请使坐</p>
<p>尔时。五人说此偈已。皆共默然。尔时。世尊至五比丘所。渐渐欲至。时。五比丘渐起来迎。或与敷床者。或与取水者。尔时。世尊即前就坐。作是思惟。此是愚痴之人。竟不能全其本限。尔时。五比丘称世尊为卿</p>
<p>是时。世尊告五比丘曰。汝等莫卿无上至真．等正觉。所以然者。我今已成无上至真．等正觉。已获甘露善。自专念听吾法语</p>
<p>尔时。五比丘白世尊曰。瞿昙。本苦行时。尚不能得上人之法。况复今日意情错乱。言得道乎</p>
<p>世尊告曰。云何。五人。汝等曾闻吾妄语乎</p>
<p>五比丘曰。不也。瞿昙</p>
<p>世尊告曰。如来．等正觉已得甘露。汝等悉共专心。听吾说法。是时。世尊便复作是念。我今堪任降此五人</p>
<p>是时。世尊告五比丘。汝等当知。有此四谛。云何为四。苦谛．苦习谛．苦尽谛．苦出要谛。彼云何名为苦谛。所谓生苦．老苦．病苦．死苦．忧悲恼苦．愁忧苦痛。不可称记。怨憎会苦．恩爱别苦．所欲不得。亦复是苦。取要言之。五盛阴苦。是谓苦谛。</p>
<p>云何苦习谛。所谓受爱之分。习之不惓。意常贪著。是谓苦习谛</p>
<p>彼云何苦尽谛。能使彼爱灭尽无余。亦不更生。是谓苦尽谛</p>
<p>彼云何名为苦出要谛。所谓贤圣八品道。所谓等见．等治．等语．等业．等命．等方便．等念．等定。是谓名为四谛之法</p>
<p>然复。五比丘。此四谛之法。苦谛者眼生．智生．明生．觉生．光生．慧生。本未闻法。复次。苦谛者。实．定。不虚不妄。终不有异。世尊之所说。故名为苦谛。苦习谛者。本未闻法。眼生．智生．明生．觉生．光生．慧生。复次。苦习谛者。实．定。不虚不妄。终不有异。世尊之所说。故名为苦习谛。苦尽谛者。本未闻法。眼生．智生．明生．觉生．慧生．光生。复次。苦尽谛者。实．定。不虚不妄。终不有异。世尊之所说。故名为苦尽谛。苦出要谛者。本未闻法。眼生．智生．明生．觉生．光生．慧生。复次。苦出要谛者。实．定。不虚不妄。终不有异。世尊之所说。故名为苦出要谛</p>
<p>五比丘当知。此四谛者。三转十二行。如实不知者。则不成无上正真．等正觉。以我分别此四谛三转十二行。如实知之。是故成无上至真．等正觉</p>
<p>尔时。说此法时。阿若拘邻诸尘垢尽。得法眼净</p>
<p>是时。世尊告拘邻曰。汝今以逮法．得法</p>
<p>拘邻报曰。如是。世尊。以得法．逮法</p>
<p>是时。地神闻此语已。作是唱。今如来在波罗奈国转法轮。诸天．世人．魔．若魔天．人及非人所不能转者。今日如来转此法轮。阿若拘邻已得甘露之法</p>
<p>是时。四天王从地神闻唱令声。复传告曰。阿若拘邻以得甘露之法</p>
<p>是时。三十三天复从四天王闻。艳天从三十三天闻。乃至兜术天展转闻声。乃至梵天亦复闻声。如来在波罗奈转法轮。诸天．世人．魔．若魔天．人及非人所不转者。今日如来转此法轮。尔时。便名为阿若拘邻</p>
<p>尔时。世尊告五比丘。汝等二人住受教诲。三人乞食。三人所得食者。六人当共食之。三人住受教诲。二人往乞食。二人所得食者。六人当取食之。尔时教诲。此时成无生涅槃法。亦成无生．无病．无老．无死。是时。五比丘尽成阿罗汉。是时。三千大千刹土有五阿罗汉。佛为第六</p>
<p>尔时。世尊告五比丘。汝等尽共人间乞食。慎莫独行。然复众生之类。诸根纯熟。应得度者。我今当往优留毗村聚。在彼说法</p>
<p>尔时。世尊便往至优留毗村聚所。尔时。连若河侧有迦叶在彼止住。知天文．地理。靡不贯博。算数树叶皆悉了知。将五百弟子。日日教化。去迦叶不远有石室。于石室中。有毒龙在彼止住</p>
<p>尔时。世尊至迦叶所。到已。语迦叶言。吾欲寄在石室中一宿。若见听者。当往止住</p>
<p>迦叶报曰。我不爱惜。但彼有毒龙。恐相伤害耳</p>
<p>世尊告曰。迦叶。无苦。龙不害吾。但见听许。止住一宿</p>
<p>迦叶报曰。若欲住者。随意往住</p>
<p>尔时。世尊即往石室。敷座而宿。结跏趺坐。正身正意。系念在前。是时。毒龙见世尊坐。便吐火毒。尔时。世尊入慈三昧。从慈三昧起。入焰光三昧。尔时。龙火．佛光一时俱作</p>
<p>尔时。迦叶夜起。瞻视星宿。见石室中。有大火光。见已。便告弟子曰。此瞿昙沙门容貌端政。今为龙所害。甚可怜愍。我先亦有此言。彼有恶龙。不可止宿</p>
<p>是时。迦叶告五百弟子。汝持水瓶。及舆高梯。往救彼火。使彼沙门得济此难</p>
<p>尔时。迦叶将五百弟子。往诣石室。而救此火。或持水洒者。或施梯者。而不能使火时灭。皆是如来威神所致。尔时。世尊入慈三昧。渐使彼龙无复嗔恚。时。彼恶龙心怀恐怖。东西驰走。欲得出石室。然不能得出石室。是时。彼恶龙来向如来。入世尊钵中住</p>
<p>是时。世尊以右手摩恶龙身。便说此偈</p>
<p>龙出甚为难　　龙与龙共集</p>
<p>龙勿起害心　　龙出甚为难</p>
<p>过去恒沙数　　诸佛般涅槃</p>
<p>汝竟不遭遇　　皆由嗔恚火</p>
<p>善心向如来　　速舍此恚毒</p>
<p>已除嗔恚毒　　便得生天上</p>
<p>增壹阿含经卷第十四</p>
<p>增壹阿含经卷第十五</p>
<p>东晋罽宾三藏瞿昙僧伽提婆译</p>
<p>高幢品第二十四之二</p>
<p>尔时。彼恶龙吐舌。舐如来手。熟视如来面</p>
<p>是时。世尊明日清旦。手擎此恶龙。往诣迦叶。语迦叶曰。此是恶龙。极为凶暴。今以降之</p>
<p>尔时。迦叶见恶龙已。便怀恐怖。白世尊曰。止。止。沙门。勿复来前。龙备相害</p>
<p>世尊告曰。迦叶。勿惧。我今已降之。终不相害。所以然者。此龙已受教化</p>
<p>是时。迦叶及五百弟子叹未曾有。甚奇。甚特。此瞿昙沙门极大威神。能降此恶龙。使不作恶。虽尔。故不如我得道真</p>
<p>尔时。迦叶白世尊曰。大沙门。当受我九十日请。所须衣被．饭食．床卧具．病瘦医药。尽当供给。尔时。世尊默然受迦叶请。</p>
<p>时。世尊以此神龙著大海中。而彼恶龙随寿长短。命终之后。生四天王天上。是时。如来还止石室</p>
<p>迦叶供办种种饭食已。往白世尊。饭食已办。可往就食</p>
<p>世尊告曰。迦叶在前。吾正尔当往</p>
<p>迦叶去后。便往至阎浮提界上。阎浮树下取阎浮果。还。先至迦叶石室中坐。是时。迦叶见世尊在石室中。白世尊曰。沙门。为从何道。来至石室</p>
<p>佛告迦叶。汝去之后。吾至阎浮提界上。取阎浮果。还来至此坐。迦叶当知。此果甚为香美。可取食之</p>
<p>迦叶对曰。我不须是。沙门自取食之。是时。迦叶复作是念。此沙门极有神足。有大威力。乃能至阎浮界上。取此美果。虽尔。故不如我道真</p>
<p>是时。世尊食已。还在彼止宿</p>
<p>迦叶清朝至世尊所。到已。白世尊曰。食时以至。可往就食</p>
<p>佛告迦叶。汝并在前。吾后当往</p>
<p>迦叶去后。便至阎浮界上。取阿摩勒果。还。先至迦叶石室中坐。迦叶白世尊曰。沙门。为从何道。来至此间</p>
<p>世尊告曰。汝去之后。至阎浮界上。取此果来。极为香美。若须者便取食之</p>
<p>迦叶对曰。吾不须是。沙门自取食之。是时。迦叶复作是念。此沙门极有神力。有大威神。吾去之后。取此果来。虽尔。故不如我。我已得道</p>
<p>是时。世尊食已。还彼止宿</p>
<p>明日。迦叶至世尊所。而作是说。食时已至。可往就食</p>
<p>佛告迦叶。汝并在前。吾后当往</p>
<p>迦叶去后。世尊至北郁单曰。取自然粳米来。还至迦叶石室。迦叶问佛。沙门。为从何道。来至此坐</p>
<p>世尊告曰。迦叶当知。汝去之后。吾至郁单曰。取自然粳米。极为香好。迦叶。须者便取食之</p>
<p>迦叶对曰。吾不须是。沙门自取食之。迦叶复作是念。此沙门极有神足。有大神力。虽尔。故不如我得道真。是时。世尊食已。还彼止宿</p>
<p>明日。迦叶至世尊所。而作是说。食时已至。可往就食</p>
<p>佛告迦叶。汝并在前。吾后当往</p>
<p>迦叶去后。世尊至瞿耶尼。取呵梨勒果。先至迦叶石室中坐。迦叶问佛。沙门。为从何道。来至此坐</p>
<p>佛告迦叶。汝去之后。吾至瞿耶尼。取此果来。极为香美。迦叶。须者可取食之</p>
<p>迦叶对曰。不须是。沙门自取食之。迦叶复作是念。此沙门极有神力。有大威神。虽尔。故不如我得道真。是时。世尊食已。还彼止宿</p>
<p>明日。迦叶至世尊所而白。时至。可往就食</p>
<p>佛告迦叶。汝并在前。吾后当往</p>
<p>迦叶去后。世尊至弗于逮。取毗醯勒果。先至迦叶石室中坐。迦叶问佛。沙门。为从何道。来至此坐</p>
<p>佛告迦叶。汝去之后。吾至弗于逮。取此果来。极为香好。迦叶。须者可取食之</p>
<p>迦叶对曰。吾不须是。沙门自取食之。迦叶复作是念。此沙门极有神力。有大神足。虽尔。故不如我得道真。是时。世尊食已。还彼止宿</p>
<p>是时。迦叶时欲大祠。五百弟子执斧破薪。手擎斧而斧不下。是时。迦叶复作是念。此必沙门所为。是时。迦叶问世尊曰。今欲破薪。斧何故不下也</p>
<p>世尊告曰。欲得斧下耶</p>
<p>曰。欲使下。斧寻时下</p>
<p>是时。彼斧既下。复不得举。迦叶复白佛言。斧何故不举</p>
<p>世尊告曰。欲使斧举耶</p>
<p>曰。欲使举。斧寻得举</p>
<p>尔时。迦叶弟子意欲然火。火不得然。是时。迦叶复作是念。此必沙门瞿昙所为。迦叶白佛。火何故不然</p>
<p>佛告迦叶。欲使火然耶</p>
<p>曰。欲使然。火寻时然</p>
<p>尔时。意欲灭火。火复不灭。迦叶白佛。火何故不灭</p>
<p>佛告迦叶。欲使火灭耶</p>
<p>曰。欲使灭。火寻时灭。迦叶便作是念。此沙门瞿昙。面目端政。世之希有。吾明日欲大祠。国王人民尽当来集。设当见此沙门者。吾不复得供养。此沙门明日不来者。便为大幸</p>
<p>是时。世尊知迦叶心中所念。明日清旦。至郁单曰。取自然粳米。瞿耶尼取乳汁。往至阿耨达泉而食。竟日在彼住。向暮还至石室止宿</p>
<p>迦叶明日至世尊所。问曰。沙门。昨日何故不来</p>
<p>佛告迦叶。汝昨日作是念。此瞿昙极为端政。世之希有。吾明日大祠。若国王人民见者。便断吾供养。设不来者。便是大幸。我寻知汝心之所念。乃至郁单曰。取自然粳米。瞿耶尼取乳汁。往阿耨达泉上食。竟日在彼。向暮还至石室中止宿</p>
<p>是时。迦叶复作是念。此大沙门。极有神足。实有威神。虽尔。故不如我得道真</p>
<p>是时。世尊食已。还石室止宿。即夜。四天王至世尊所而听经法。四天王亦有光明。佛亦大放光照彼山野。洞然一色</p>
<p>时。彼迦叶夜见光明。明日清旦。至世尊所。到已。白世尊曰。昨夜是何光明照此山野</p>
<p>世尊告曰。昨夜四天王来至我所而听法。是彼四天王之光明</p>
<p>是时。迦叶复作是念。此沙门极有神力。乃能使四天王来听经法。虽有此力。由不如我得道真</p>
<p>是时。世尊食已。还在彼宿。夜半。释提桓因来至世尊所而听法。天帝光明复照彼山</p>
<p>时。彼迦叶夜起瞻星。见此光明。明日清旦。迦叶至世尊所。问曰。瞿昙。昨夜光明极为殊特。有何因缘。有此光明</p>
<p>世尊告曰。昨夜天帝释来至此听经。故有此光明耳</p>
<p>时。迦叶复作是念。此沙门瞿昙极有神力。有大威神。乃能使天帝释来听经法。虽尔。故不如我得道真</p>
<p>是时。世尊食已。还在彼宿。夜半。梵天王放大光明照彼山中。至世尊所而听经法</p>
<p>时。迦叶夜起见光明。明日至世尊所而问曰。昨夜光明倍有所照。胜于日月光明。有何等因缘。致此光明</p>
<p>世尊告曰。迦叶当知。昨夜大梵天王来至我所而听经法</p>
<p>是时。迦叶复作是念。此沙门瞿昙极有神力。乃能使我祖父来至此沙门所而听经法。虽尔。故不如我得道真</p>
<p>尔时。世尊得弊坏五纳衣。意欲浣濯。便作是念。我当于何处而浣此衣。是时。释提桓因知世尊心中所念。即化作浴池。白世尊曰。可在此浣衣</p>
<p>是时。世尊复作是念。吾当于何处蹋浣此衣。时。四天王知世尊心中所念。便举大方石。著水侧。白世尊曰。可在此而蹋衣</p>
<p>是时。世尊复作是念。吾何处而曝此衣。时。树神知世尊心中所念。便垂树枝。白世尊曰。唯愿在此曝衣</p>
<p>明日清旦。迦叶至世尊所。问世尊曰。本无此池。今有此池。本无此树。今有此树。本无此石。今有此石。有何因缘。而有此变</p>
<p>世尊告曰。此是昨夜天帝释知吾欲浣衣。故作此浴池。吾复作是念。当于何处蹋浣此衣。时四天王知吾心中所念。便持此石来。吾复作是念。当于何处而曝此衣。时树神知我心中所念。便垂此树枝耳</p>
<p>是时。迦叶复作是念。此沙门瞿昙虽神。故不如我得道真</p>
<p>是时。世尊食已。还于彼宿。是时。夜半有大黑云起而作大雨。连若大河。极为瀑溢。是时。迦叶复作是念。此河瀑溢。沙门必当为水所漂。我今看之。是时。迦叶及五百弟子往至河所。尔时世尊在水上行。脚不为水所渍。是时。迦叶遥见世尊在水上行</p>
<p>是时。迦叶便作是念。甚奇。甚特。沙门瞿昙乃能在水上行。我亦能在水上行。但不能使脚不污耳。此沙门虽神。故不如我得道真</p>
<p>是时。世尊语迦叶言。汝亦非阿罗汉。复不知阿罗汉道。汝尚不识阿罗汉名。况得道乎。汝是盲人。目无所睹。如来现尔许变化。故言。不如我得道真。汝方作是语。吾能在水上行。今正是时。可共在水上行耶。汝今可舍邪见之心。无令长夜受此苦恼</p>
<p>是时。迦叶闻世尊语已。便前头面礼足。我今悔过。深知非法。乃触如来。唯愿受悔。如是再三</p>
<p>世尊告曰。听汝改过。乃能自知触扰如来</p>
<p>是时。迦叶告五百弟子曰。汝等各随所宜。我今自归沙门瞿昙</p>
<p>是时。五百弟子白迦叶言。我等先亦有心于沙门瞿昙。当降龙时。寻欲归命。若师自归瞿昙者。我等五百弟子尽自归于瞿昙所</p>
<p>迦叶报言。今正是时。然复我心执此愚痴。见尔许变化。意由不解。故自称言。我道真正</p>
<p>是时。迦叶将五百弟子。前后围绕。至世尊所。头面礼足。在一面立。白世尊曰。唯愿世尊听我等得作沙门。修清净行</p>
<p>诸佛常法。若称。善来。比丘。便成沙门。是时。世尊告迦叶曰。善来。比丘。此法微妙。善修梵行。是时。迦叶及五百弟子所著衣裳。尽变作袈裟。头发自落。如似剃发。以经七日。是时。迦叶学术之具及于咒术。尽投水中</p>
<p>时。五百弟子白世尊曰。唯愿世尊听我等得作沙门</p>
<p>世尊告曰。善来。比丘。时。五百弟子即成沙门。袈裟著身。头发自落</p>
<p>尔时。顺水下流。有梵志。名江迦叶。在水侧住。是时。江迦叶见咒术之具。尽为水所漂。便作是念。咄哉。我大兄为水所溺。是时。江迦叶将三百弟子。顺水上流。求兄尸骸。遥见世尊在一树下坐。及大迦叶五百弟子前后围绕而为说法。见已。便前至迦叶所。而作是语。此事为好耶。本为人师。今为弟子。大兄何故与沙门作弟子乎</p>
<p>迦叶对曰。此处为妙。无过此处</p>
<p>是时。优毗迦叶向江迦叶而说此偈</p>
<p>此师人天贵　　我今师事之</p>
<p>诸佛兴出世　　甚为难得遇</p>
<p>是时。江迦叶闻佛名号。甚怀欢喜。踊跃不能自胜。前白世尊。愿听为道</p>
<p>世尊告曰。善来。比丘。善修梵行。尽于苦际</p>
<p>是时。江迦叶及三百弟子即成沙门。袈裟著身。头发自落。是时。江迦叶及三百弟子咒术之具。尽投水中</p>
<p>尔时。顺水下头有梵志。名伽夷迦叶。在水侧住。遥见咒术之具。为水所漂。便作是念。我有二兄。在上学道。今咒术之具。尽为水所漂。二大迦叶必为水所害。即将二百弟子。顺水上流。乃至学术之处。遥见二兄而作沙门。便作是语。此处好耶。本为人尊。今为沙门弟子</p>
<p>迦叶报曰。此处最妙。无过此处</p>
<p>是时。伽夷迦叶便作是念。今我二兄多知博学。此处必是善地。使我二兄在中学道。我今亦可在中学道。是时。伽夷迦叶前白世尊。唯愿世尊听作沙门</p>
<p>世尊告曰。善来。比丘。善修梵行。尽于苦际</p>
<p>是时。伽夷迦叶即成沙门。袈裟著身。头发自落。如似剃头。以经七日</p>
<p>是时。世尊在彼河侧住。尼拘类树下。成佛未久。将千弟子。是皆耆旧宿长</p>
<p>是时。世尊以三事教化。云何为三。所谓神足教化。言教教化。训诲教化</p>
<p>彼云何名为神足教化。尔时。世尊或作若干形。还合为一。或不现。或现。石壁皆过。无所挂碍。或出地。或入地。犹如流水。无所触碍。或结跏趺坐。满虚空中。如鸟飞空。无有挂碍。亦如大火山。烟出无量。此日月有大神力。不可限量。以手往捉。身乃至梵天。如是。世尊现神足</p>
<p>彼云何名为言教教化。尔时。世尊教诸比丘。当舍是．置是。当近是．远是。当念是．去是。当观是．不观是。彼云何当修是．不修是者。当修七觉意。灭三结。彼云何当观．当不观者。当观三结．沙门善。所谓出要乐．无恚乐．无怒乐。彼云何不观。所谓三沙门苦。云何为三。所谓欲观．恚观．怒观。彼云何念。云何不念。尔时。当念苦谛。当念习谛。当念尽谛。当念道谛。莫念邪谛。有常见．无常见。有边见．无边见。彼命．彼身。非命．非身。如来命终．如来不命终。有终．有不终。亦不有终．亦不无终。莫作是念</p>
<p>彼云何名为训诲教化。复次。当作是去．不应作是去。作是来．不应作是来。默然作是言说。当持如是衣．不应持如是衣。应如是入村．不应如是入村。是谓名为训诲教化</p>
<p>是时。世尊以此三事。教化千比丘。是时。彼比丘受佛教已。千比丘尽成阿罗汉。是时。世尊以见千比丘得罗汉。尔时阎浮里地有千阿罗汉及五比丘。佛为六师。回坐向迦毗罗卫。是时。优毗迦叶便作是念。世尊何故向迦毗罗卫坐</p>
<p>是时。优毗迦叶即前长跪。白世尊曰。不审如来。何故向迦毗罗卫坐耶</p>
<p>世尊告曰。如来在世间。应行五事。云何为五。一者当转法轮。二者当与父说法。三者当与母说法。四者当导凡夫人立菩萨行。五者当授菩萨别。是谓。迦叶。如来出世当行此五法</p>
<p>是时。优毗迦叶复作是念。如来故念亲族本邦。故向彼坐耳</p>
<p>是时。五比丘渐来至尼连水侧。到世尊所。头面礼足。在一面坐</p>
<p>是时。尊者优陀耶遥见世尊向迦毗罗卫坐。见已。便作是念。世尊必当欲往至迦毗罗卫见诸亲里。是时。优陀耶即前长跪。白世尊曰。我今堪任欲有所问。唯愿敷演</p>
<p>世尊告曰。欲所问者便问之</p>
<p>优陀耶白世尊曰。观如来意。欲向迦毗罗卫</p>
<p>世尊告曰。如是。如汝所言。优陀耶当知。先至白净王所。吾比后当往。所以然者。刹利之种先当遣使令知。然后如来当往。汝到。语王。却后七日。如来当来见王</p>
<p>优陀耶对曰。如是。世尊。是时。优陀耶即从坐起。整衣服。礼世尊足。于世尊前不现。往至迦毗罗卫。到真净王所。到已。在王前立</p>
<p>尔时。真净王在大殿上坐。及诸婇女。是时。优陀耶飞在空中。时真净王见优陀耶手执钵。持杖而在前立。见已。便怀恐怖。而作是说。此是何人。人耶。非人耶。天耶。鬼耶。阅叉．罗刹．天．龙．鬼神耶</p>
<p>时。真净王问优陀耶曰。汝是何人。又以此偈向优陀耶说</p>
<p>为天为是鬼　　干沓和等乎</p>
<p>汝今名为谁　　我今欲知之</p>
<p>是时。优陀耶复以此偈报王曰</p>
<p>我亦非是天　　非是干沓和</p>
<p>于是迦毗国　　大王邦土人</p>
<p>昔坏十八亿　　弊魔波旬众</p>
<p>我师释迦文　　是彼真弟子</p>
<p>时。真净王复以此偈。向优陀耶说</p>
<p>谁坏十八亿　　弊魔波旬众</p>
<p>谁字释迦文　　汝今叹说之</p>
<p>是时。优陀耶复说此偈</p>
<p>如来初生时　　天地普大动</p>
<p>誓愿悉成办　　今曰号悉达</p>
<p>彼降十八亿　　弊魔波旬众</p>
<p>彼名释迦文　　今日成佛道</p>
<p>彼人释师子　　瞿昙次弟子</p>
<p>今日作沙门　　本字优陀耶</p>
<p>是时。真净王闻此语已。便怀欢喜。不能自胜。语优陀耶曰。云何。优陀耶。悉达太子今故在耶</p>
<p>优陀耶报言。释迦文佛今日现在</p>
<p>时王问言。今已成佛耶</p>
<p>优陀耶报言。今已成佛</p>
<p>王复问言。今日如来竟为所在</p>
<p>优陀耶报言。如来今在摩竭国界尼拘类树下</p>
<p>时王报言。翼从弟子斯是何人</p>
<p>优陀耶报曰。诸天亿数及千比丘．四天王。恒在左右</p>
<p>时王问言。所著衣服。为像何类</p>
<p>优陀耶报言。如来所著衣裳。名曰袈裟</p>
<p>时王问言。食何等食</p>
<p>优陀耶报言。如来身者。以法为食</p>
<p>王复问曰。云何。优陀耶。如来可得见不</p>
<p>优陀耶报言。王勿愁悒。却后七日。如来当来入城</p>
<p>是时。王极欢喜。不能自胜。手自斟酌。供养优陀耶</p>
<p>是时。真净王击大鸣鼓。敕国界人民。平治道路。除去不净。以香汁洒地。悬缯幡盖。作倡伎乐。不可称计。复敕国中诸有聋．盲．喑．哑者。尽使不现。却后七日。悉达当来入城</p>
<p>是时。真净王闻佛当来入城。七日之中。亦不睡眠</p>
<p>是时。世尊以至七日。便作是念。我今宜可以神足力。往诣迦毗罗卫国。是时。世尊即将诸比丘。前后围绕。往诣迦毗罗卫国。到已。便诣城北萨卢园中</p>
<p>是时。真净王闻世尊已达迦毗罗卫城北萨卢园中。是时。真净王将诸释众。往诣世尊所</p>
<p>是时。世尊复作是念。若真净王躬自来者。此非我宜。我今当往与共相见。所以然者。父母恩重。育养情甚。是时。世尊将诸比丘众。往诣城门。飞在虚空。去地七仞。是时。真净王见世尊端政无比。世之希有。诸根寂静。无众多念。身有三十二相．八十种好。而自庄身。发欢喜之心。即便头面礼足。而作是说。我是刹利王种。名曰真净王</p>
<p>世尊告曰。令大王享寿无穷。是故。大王。当以正法治化。勿用邪法。大王当知。诸有用正法治化者。身坏命终。生善处天上</p>
<p>是时。世尊即空中行。至真净王宫中。到已。就座而坐</p>
<p>时。王见世尊坐定。手自斟酌。行种种饮食。见世尊食竟。行净水。更取一小座而听经</p>
<p>尔时。世尊与真净王渐说妙义。所谓论者。施论．戒论．生天之论。欲．不净行。出要为乐。尔时。世尊见王心开意解。诸佛世尊常所说法。苦．习．尽．道。尽向王说</p>
<p>是时。真净王即于座上。诸尘垢尽。得法眼净</p>
<p>是时。世尊与王说法已。即从座起而去</p>
<p>是时。真净王普集释众。而作是说。诸沙门等。颜貌极丑。刹利之种。将诸梵志众。此非其宜。刹利释种还得刹利众。此乃为妙</p>
<p>诸释报言。如是。大王。如大王教。刹利还得刹利众。此乃为妙</p>
<p>是时。王告国中。诸有兄弟二人。当取一人作道。其不尔者。当重谪罚</p>
<p>时。诸释众闻王教令。诸有兄弟二人。当取一人为道。其不从教。当重谪罚</p>
<p>是时。提婆达兜释种语阿难释言。真净王今日有教。诸有兄弟二人。当分一人作道。汝今出家学道。我当在家修治家业</p>
<p>是时。阿难释欢喜踊跃。报言。如兄来教</p>
<p>是时。难陀释语阿那律释言。真净王有教。其有兄弟二人者。当分一人作道。其不尔者。当重谪罚。汝今出家。我当在家</p>
<p>是时。阿那律释闻此语已。欢喜踊跃。不能自胜。报曰。如是。如兄来教</p>
<p>是时。真净王将斛净．叔净释．甘露释。至世尊所。尔时。驾四马之车。白车．白盖。白马驾之。第二释乘青车．青盖。青马驾之。第三释乘黄车．黄盖。黄马驾之。第四释乘赤车．赤盖。赤马驾之。是时。诸释有乘象者。有乘马者。皆悉来集。</p>
<p>是时。世尊遥见真净王将诸释众而来。告诸比丘。汝等观此释众。并观真净王众。比丘当知。三十三天出园观时。亦如此法。无有异</p>
<p>是时。阿难乘大白象．白衣．白盖。见已。告诸比丘。汝等见此阿难释乘白象．白衣不乎</p>
<p>诸比丘对曰。唯然。世尊。我等见之</p>
<p>佛告比丘。此人当出家学道。第一多闻。堪侍左右。汝等见此阿那律不乎</p>
<p>诸比丘对曰。唯然。见之</p>
<p>佛告比丘。此人当出家学道。天眼第一。是时。真净王及兄弟四人。并难陀．阿难。皆步进前。除去五好。至世尊所。头面礼足。在一面坐</p>
<p>尔时。真净王白佛言。昨日夜生此念。刹利之众不应将梵志众。还将刹利众。此是其宜。我便告令国中。诸有兄弟二人者。便取一人。使出家学道。唯愿世尊听出家学道</p>
<p>世尊告曰。善哉。大王。多所饶益。天．人得安。所以然者。此善知识良祐福田。我亦缘善知识。得脱此生．老．病．死</p>
<p>是时。诸释众便得为道</p>
<p>是时。真净王白世尊曰。唯愿世尊教诲此新比丘。当如教诲优陀耶。所以然者。此优陀耶比丘极有神力。愿优陀耶比丘恒在宫中教化。使众生之类。长夜获安隐。所以然者。此比丘极有神力。我初见优陀耶比丘。便发欢喜之心。我便作此念。弟子尚有神力。况彼如来而无此神力乎</p>
<p>世尊告曰。如是。大王。如大王教。此优陀耶比丘极有神力。有大威德</p>
<p>尔时。世尊告诸比丘。第一弟子。博识多知。国王所念。所谓阿若拘邻比丘是。能劝化人民。优陀耶比丘是。有速疾智。所谓摩诃男比丘是。恒喜飞行。所谓须婆休比丘是。空中往来。所谓婆破比丘是。多诸弟子。所谓优毗迦叶比丘是。意得观空。所谓江迦叶比丘是。意得止观。所谓象迦叶比丘是</p>
<p>尔时。世尊广与真净王说微妙之法。尔时。王闻法已。即从坐起。头面礼足。便退而去</p>
<p>尔时。诸比丘及真净王闻佛所说。欢喜奉行</p>
<p>增壹阿含经卷第十五</p>
<p>增壹阿含经卷第十六</p>
<p>东晋罽宾三藏瞿昙僧伽提婆译</p>
<p>高幢品第二十四之三</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。十五日中有三斋法。云何为三。八日．十四日．十五日</p>
<p>比丘当知。或有是时。八日斋日。四天王遣诸辅臣。观察世间。谁有作善恶者。何等众生有慈孝父母．沙门．婆罗门及尊长者。颇有众生好喜布施．修戒．忍辱．精进．三昧．演散经义．持八关斋者。具分别之。设无众生孝顺父母．沙门．婆罗门及尊长者。是时辅臣白四天王。今此世间无有众生孝顺父母．沙门．道士。行四等心。慈愍众生。时。四天王闻已。便怀愁忧。惨然不悦。是时四天王即往忉利天上。集善法讲堂。以此因缘具白帝释。天帝当知。今此世间无有众生孝顺父母．沙门．婆罗门及尊长者。是时。帝释．三十三天闻斯语已。皆怀愁忧。惨然不悦。减诸天众。增益阿须伦众</p>
<p>设复有时。若世间众生之类有孝顺父母．沙门．婆罗门及尊长者。持八关斋。修德清净。不犯禁戒大如毛发。尔时。使者欢喜踊跃。不能自胜。即白四王。今此世间多有众生孝顺父母．沙门．婆罗门及诸尊长。天王闻已。甚怀喜悦。即往释提桓因所。以此因缘具白帝释。天帝当知。今此世间多有众生孝顺父母．沙门．婆罗门及诸尊长。时。帝释．三十三天皆怀欢喜。不能自胜。增益诸天众。减损阿须伦众。地狱拷掠自然休息。毒痛不行</p>
<p>若十四日斋日之时。遣太子下。察行天下。伺察人民。施行善恶。颇有众生信佛．信法．信比丘僧。孝顺父母．沙门．婆罗门及尊长者。好喜布施。持八关斋。闭塞六情。防制五欲。设无众生修五法者。孝顺父母．沙门．婆罗门。尔时。太子白四天王。四天王闻已。便怀愁忧。惨然不悦。往至释提桓因所。以此因缘具白天帝。大王当知。今此世间无有众生孝顺父母．沙门．婆罗门及尊长者。是时。天帝．三十三天皆怀愁忧。惨然不悦。减诸天众。增益阿须伦众</p>
<p>设复众生有孝顺父母．沙门．婆罗门及尊长者。持八关斋。尔时。太子欢喜踊跃。不能自胜。即往白四天王。大王当知。今此世间多有众生孝顺父母．沙门．婆罗门及诸尊长。是时。四天王闻此语已。甚怀喜悦。即往诣释提桓因所。以此因缘具白天帝。圣王当知。今此世间多有众生孝顺父母．沙门．婆罗门及诸尊长。受三自归。慈心谏诤。诚信不欺。时。天帝．四王及三十三天皆怀欢喜。不能自胜。增益诸天众。减损阿须伦众</p>
<p>比丘当知。十五日说戒之时。四天王躬自来下。案行天下。伺察人民。何等众生孝顺父母．沙门．婆罗门及尊长者。好喜布施。持八关斋如来斋法。设无众生孝顺父母．沙门．婆罗门及尊长者。时四天王便怀愁悒。惨然不悦。往至帝释所。以此因缘具白天帝。大王当知。今此世间无有众生孝顺父母．沙门．婆罗门及诸尊长者。是时。释提桓因．三十三天皆怀愁忧。惨然不悦。减诸天众。增益阿须伦众</p>
<p>设复是时。众生之类有孝顺父母．沙门．婆罗门及诸尊长。持八关斋。尔时。四天王便怀欢喜。踊跃不能自胜。即往帝释所。以此因缘具白天帝。大王当知。今此世间多有众生孝顺父母．沙门．婆罗门及诸尊长。是时。释提桓因．三十三天及四天王皆怀欢喜。踊跃不能自胜。增益诸天众。减损阿须伦众</p>
<p>尔时。世尊告诸比丘。云何十五日持八关斋法</p>
<p>是时。诸比丘白世尊曰。如来是诸法之王。诸法之印。唯愿世尊当为诸比丘布演此义。诸比丘闻已。当奉行之</p>
<p>世尊告曰。谛听。谛听。善思念之。吾当为汝具分别说</p>
<p>于是。比丘。若有善男子．善女人。于月．十四．十五日说戒．持斋时。到四部众中。当作是语。我今斋日。欲持八关斋法。唯愿尊者。当与我说之。是时。四部之众。当教与说八关斋法。先教作是语。善男子。当自称名字。彼已称名字。便当与说八关斋法。是时。教授者当教前人作是语。我今奉持如来斋法。至明日清旦。修清净戒。除去恶法。若身恶行。口吐恶语。意生恶念。身三．口四．意三诸有恶行。已作．当作。或能以贪欲故所造。或能以嗔恚所造。或能以愚痴所造。或能以豪族故造。或能因恶知识所造。或能今身．后身．无数身。或能不识佛．不识法。或能斗比丘僧。或能杀害父母诸尊师长。我今自忏悔。不自覆藏。依戒．依法成其戒行。受八关如来斋法</p>
<p>云何为八关斋法。持心如真人。尽形寿不杀。无有害心。于众生有慈心之念。我今字某。持斋至明日清旦。不杀．无有害心。有慈心于一切众生</p>
<p>如阿罗汉。无有邪念。尽形寿不盗。好喜布施。我今字某。尽形寿不盗。自今至明日持心</p>
<p>如是真人。我今尽形寿。不淫泆。无有邪念。恒修梵行。身体香洁。今日持不淫之戒。亦不念己妻。复不念他女人想。至明日清旦。无所触犯</p>
<p>如阿罗汉。尽形寿不妄语。恒知至诚。不欺他人。自今至明日不妄语。我自今以后不复妄语</p>
<p>如阿罗汉。不饮酒。心意不乱。持佛禁戒。无所触犯。我今亦当如是。自今日至明旦。不复饮酒。持佛禁戒。无所触犯</p>
<p>如阿罗汉。尽形寿不坏斋法。恒以时食。少食知足。不著于味。我今亦如是。尽形寿不坏斋法。恒以时食。少食知足。不著于味。从今日至明旦</p>
<p>如阿罗汉。恒不在高广之床上坐。所谓高广之床。金．银．象牙之床。或角床．佛座．辟支佛座．阿罗汉座．诸尊师座。是时。阿罗汉不在此八种座。我亦上坐不犯此坐</p>
<p>如阿罗汉。不著香华．脂粉之饰。我今亦当如是。尽形寿不著香华．脂粉之好</p>
<p>我今字某。离此八事。奉持八关斋法。不堕三恶趣。持是功德。不入地狱．饿鬼．畜生八难之中。恒得善知识。莫与恶知识从事。恒得好父母家生。莫生边地无佛法处。莫生长寿天上。莫与人作奴婢。莫作梵天。莫作释身。亦莫作转轮圣王。恒生佛前。自见佛。自闻法。使诸根不乱。若我誓愿向三乘行。速成道果</p>
<p>比丘当知。若有优婆塞．优婆夷。持此八关斋法。彼善男子．善女人。当趣三道。或生人中。或生天上。或般涅槃</p>
<p>尔时。世尊便说此偈</p>
<p>不杀亦不盗　　不淫不妄语</p>
<p>避酒远香花　　著味犯斋者</p>
<p>歌舞作倡伎　　学舍如罗汉</p>
<p>今持八关斋　　昼夜不忘失</p>
<p>不有生死苦　　无有周旋期</p>
<p>莫与恩爱集　　亦莫怨憎会</p>
<p>愿灭五阴苦　　诸痛生死恼</p>
<p>涅槃无诸患　　我今自归之</p>
<p>是故。诸比丘。若有善男子．善女人。欲持八关斋离诸苦者。得善处者。欲得尽诸漏入涅槃城者。当求方便。成此八关斋法。所以然者。人中荣位不足为贵。天上快乐不可称计。若善男子．善女人。欲求无上之福者。当求方便。成此斋法</p>
<p>我今重告敕汝。若有善男子．善女人。成八关斋者。欲求生四天王上。亦获此愿。持戒之人。所愿者得。我以是故。而说此义耳。人中荣位不足为贵。若善男子．善女人。持八关斋者。身坏命终。生善处天上。亦生艳天．兜术天．化自在天．他化自在天。终不有虚。所以然者。以其持戒之人所愿者得</p>
<p>诸比丘。我今重告汝。若有男子．女人持八关斋者。生欲天者。生色天者。亦成其愿。何以故尔。以其持戒之人所愿者得。若复善男子．善女人。持八关斋。欲得生无色天者。亦果其愿</p>
<p>比丘当知。若善男子．善女人。持八关斋者。欲生四姓家者。亦复得生。又善男子．善女人。持八关斋人。欲求作一方天子。二方．三方．四方天子。亦获其愿。欲求作转轮圣王者。亦获其愿。所以然者。以其持戒之人所愿者得。若善男子．善女人。欲求作声闻．缘觉．佛乘者。悉成其愿。吾今成佛由其持戒。五戒．十善。无愿不获。诸比丘。若欲成其道者。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三事现在前。尔时善男子．善女人获福无量。云何为三。信现在前。善男子．善女人获福无量。若财现在前。尔时善男子．善女人获福无量。若复持梵行现在前。尔时善男子．善女人获福无量。是谓。比丘。有此三事现在前。获福无量</p>
<p>尔时。世尊便说此偈</p>
<p>信财梵难得　　受者持戒人</p>
<p>觉此三事已　　智者随时施</p>
<p>长夜获安隐　　诸天恒扶将</p>
<p>在彼自娱乐　　五欲无厌足</p>
<p>以是。诸比丘。若善男子．善女人。当求方便。成此三法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在拘深城瞿师罗园中</p>
<p>尔时。拘深比丘恒好斗讼。犯诸恶行。面相谈说。或时刀杖相加。尔时。世尊清旦往诣彼比丘所。到已。世尊告彼比丘。汝等比丘。慎莫斗讼。莫相是非。诸比丘。当共和合。共一师侣。同一水乳。何为斗讼</p>
<p>尔时。拘深比丘白世尊曰。唯愿世尊勿忧此事。我当自虑此理。如此过状。自识其罪</p>
<p>世尊告曰。汝等云何。为王种作道。为畏恐故作道。为以世俭故作道耶</p>
<p>诸比丘对曰。非也。世尊</p>
<p>世尊告曰。云何。比丘。汝等岂非欲离生死。求无为道故作道乎。然五阴之身实不可保</p>
<p>诸比丘对曰。如是。世尊。如世尊教。我等族姓子所以出家学道者。以求无为道。灭五阴身。是以学道</p>
<p>世尊告曰。诸比丘。不应作道而复斗诤。手拳相加。面相是非。恶声相向。汝等当应成就此行。共同一法。共一师受。亦当行此六种之法。亦当行此身．口．意行。亦当行此供养诸梵行者</p>
<p>诸比丘对曰。此是我等事。世尊勿足虑此事</p>
<p>尔时。世尊告拘深比丘。云何。愚人。汝等不信如来语乎。方语如来勿虑此事。然汝等自当受此邪见之报。</p>
<p>尔时。世尊重告彼比丘曰。过去久远。此舍卫城中有王名曰长寿王。聪明黠慧。无事不知。然善明刀剑之法。又乏宝物。诸藏无充。财货减少。四部之兵。亦复不多。臣佐之属。亦复减少。当于尔时。波罗奈国有王名梵摩达。勇猛刚健。靡不降伏。钱财．七宝。悉皆满藏。四部之兵。亦复不乏。臣佐具足</p>
<p>尔时。梵摩达王便作是念。此长寿王无有臣佐。又乏财货。无有珍宝。我今可往攻罚其国。尔时。梵摩达王即便兴兵。往罚其国</p>
<p>尔时。长寿王闻兴兵攻罚其国。即设方计。我今虽无七宝之财。臣佐之属。四部之兵。彼王虽复多诸兵众。如我今日一夫之力。足能坏彼百千之众。杀害众生。不可称计。不可以一世之荣。作永世之罪。我今可出此城。更在他国。使无斗诤</p>
<p>尔时。长寿王不语臣佐。将第一夫人。及将一人。出舍卫城。入深山中。是时。舍卫城中臣佐．人民。以不见长寿王。便遣信使。往诣梵摩达王所。而作是说。唯愿大王来至此土。今长寿王莫知所在。是时。梵摩达王来至迦尸国中。而自治化</p>
<p>然长寿王有二夫人。皆怀妊。临欲在产。是时。夫人自梦在都市中生。又日初出。四部之兵。手执五尺刀。各共围绕。而独自产无有佐者。见已。便自惊觉。以此因缘白长寿王。王告夫人曰。我今在此深山之中。何缘乃当在舍卫城内。在都市中产乎。汝今欲生者。当如鹿生。是时。夫人曰。设我不得如此产者。正尔取死。是时。长寿王闻此语已。即于其夜。更改衣服。不将人众。入舍卫城</p>
<p>时。长寿王有一大臣。名曰善华。甚相爱念。有小事缘出城。而见长寿王入城。时。彼善华大臣熟视王已。便舍而去。叹息堕泪。复道而行。时。长寿王便逐彼大臣。将在屏处而语言。慎莫出口。大臣对曰。如大王教。不审明王有何教敕。长寿王曰。忆我旧恩。便有反复。时臣对曰。大王有教令。我当办之。长寿王曰。我夫人者。昨夜梦在市中产。又有四部之兵而见围绕。生一男儿。极自端正。若不如梦产者。七日之中。当取命终。大臣报曰。我令堪办此事。如王来敕。作此语已。各舍而去</p>
<p>是时。大臣便往至梵摩达王所。到已。而作是说。七日之中。意欲观看大王军众。象兵．马兵．车兵．步兵。竟为多少。是时。梵摩达敕左右曰。时催上兵众。如善华语。是时。善华大臣七日之中即集兵众。在舍卫都市中。是时。彼夫人七日之中。来在都市中。时。善华大臣遥见夫人来。便作是说。善来。贤女。今正是时</p>
<p>尔时。夫人见四部兵众已。便怀欢喜。敕左右人。施张大幔。时。夫人日初出时。便生男儿。端政无双。世之希有。时。夫人抱儿还诣山中。时。长寿王遥见夫人抱儿而来。便作是语。使儿老寿。受命无极。夫人白王。愿王当与立字。时。王即以立字名曰长生</p>
<p>时。长生太子年向八岁。父王长寿有小因缘入舍卫城。尔时。长寿王昔臣劫比。见王入城。从头至足而熟观视。见已。便往至梵摩达王所。到已。而作是说。大王。极为放逸。长寿王者今在此城。时。王嗔恚。敕左右人催收捕长寿王</p>
<p>是时。左右大臣将此劫比。东西求索。时。劫比遥见长寿王。便目示语大臣曰。此是长寿王。即前收捕。至梵摩达王所。到已。白言。大王。长寿王者此人身。是国中人民。悉皆闻知捉得长寿王身</p>
<p>时。夫人亦复闻长寿王为梵摩达所捉得。闻已。便作是念。我今复用活为。宁共大王一时同命。是时。夫人即将太子入舍卫城。夫人语太子曰。汝今更求活处。时。长生太子闻已。默然不语。时。夫人径往至梵摩达王所。王遥见来。欢喜踊跃。不能自胜。即敕大臣。将此夫人及长寿王。至四衢道头。分作四分。时。诸大臣受王教令。将长寿王及夫人身。皆取返缚。绕舍卫城。使万民见。尔时。人民之类。莫不痛心</p>
<p>时。长生太子在大众中。见将父母诣市取杀。颜色不变。时。长寿王还顾告长生曰。汝莫见长。亦莫见短。尔时。便说此偈</p>
<p>怨怨不休息　　自古有此法</p>
<p>无怨能胜怨　　此法终不朽</p>
<p>是时。诸臣自相谓曰。此长寿王极为愚惑。长生太子竟是何人。在我等前而说此偈。时。长寿王告诸臣曰。我不愚惑。但其中智者乃明吾语耳。诸贤当知。以我一夫之力。足能坏此百万之众。然我复作是念。此众生类死者难数。不可以我一身之故。历世受罪。怨怨不休息。自古有此法。无怨能胜怨。此法终不朽</p>
<p>时。彼诸臣将长寿王及夫人身。到四衢道头。分作四分。即而舍去。各还所在。时。长生太子向暮收拾薪草。耶维父母而去</p>
<p>尔时。梵摩达王在高楼上。遥见有小儿耶维长寿王及夫人身。见已。敕左右曰。此必是长寿王亲里汝催收捉来。时。诸臣民即往诣彼。未到之顷。儿已走去</p>
<p>时。长生太子便作是念。此梵摩达王杀我父母。又住我国中。我今当报父母之怨。是时。长生太子便往至弹琴师所。到已。便作是说。我今欲学弹琴。时琴师问曰。今汝姓谁。父母为所在。小儿对曰。我无父母。我本住此舍卫城中。父母早死。琴师报曰。欲学者便学之</p>
<p>比丘当知。尔时。长生太子便学弹琴歌曲。时。长生太子素自聪明。未经数日。便能弹琴歌曲。无事不知。是时。长生太子抱琴诣梵摩达王所。在象厩中。非人之时而独弹琴。并复清歌。尔时。梵摩达王在高楼上。闻弹琴歌曲之声。便问敕左右人曰。此何人在象厩中。而独弹琴歌戏。臣佐报曰。此舍卫城中有小儿。而独弹琴歌戏。时。王告侍者曰。汝可约敕使此小儿来在此戏。吾欲见之。时。彼使人唤此小儿。来至王所。是时。梵摩达王问小儿。汝昨夜在象厩中弹琴乎。对曰。如是。大王。梵摩达曰。汝今可在吾侧。弹琴歌舞。我当供给衣被．饭食</p>
<p>比丘当知。尔时。长生太子在梵摩达前。弹琴歌舞。极为精妙。时。梵摩达王闻此琴音。极怀欢喜。便告长生太子。当与吾守藏珍宝。时。长生太子受王教敕。未曾有失。恒随王意。先笑后语。恒认王意。尔时。梵摩达王复告敕曰。善哉。善哉。汝今作人极为聪明。今复敕汝宫内可否。汝斯知之。是时。长生太子在内宫中。以此琴音教诸妓女。亦复使乘象．马妓术。无事不知</p>
<p>是时。梵摩达意欲出游园馆。共相娱乐。即敕长生。催驾宝羽之车。时。长生太子即受王教。令寻驾宝羽之车。被象金银鞍勒。还来白王。严驾已办。王知是时。梵摩达王乘宝羽之车。使长生御之。及将四部兵众</p>
<p>时。长生太子御车引导。恒离大众。时。梵摩达王问长生太子曰。今日军众。斯为所在。长生对曰。臣亦不知军众所在。时王告曰。可小停住。吾体疲极。欲小止息。时。长生太子即自停住。使王懈息。比顷。军众未至</p>
<p>比丘当知。尔时。梵摩达王即枕太子长生膝上睡眠。时。长生太子以见王眠。便作是念。此王于我极是大怨。又取我父母杀之。加住我国界。今不报怨者。何时当报怨。我今断其命根。时。长生太子右手自拔剑。左手摸王发。然复作是念。我父临欲命终时。而告我言。长生当知。亦莫见长。亦莫见短。加说此偈</p>
<p>怨怨不休息　　自古有此法</p>
<p>无怨能胜怨　　此法终不朽</p>
<p>我今舍此怨。即还内剑。如是再三。复作是念。此王于我极是大怨。又取我父母杀之。加住我界。今不报怨者。何日当克。我今正尔断此命根。乃名为报怨。是时。复作忆念。汝长生。亦莫见长。亦莫见短。父王有是教敕。怨怨不休息。自古有此法。无怨能胜怨。此法终不朽。我今可舍此怨。即还内剑</p>
<p>是时。王梵摩达梦见长寿王儿长生太子。欲取我杀。即便恐惧。寻时得觉。时。长生太子曰。大王。何故惊起。乃至于斯。梵摩达曰。向者睡眠。梦见长寿王儿长生太子拔剑欲取吾杀。是故惊耳</p>
<p>是时。长生太子便作是念。今此王已知我是长生太子。即右手拔剑。左手捉发。而语王曰。我今正是长寿王儿长生太子。然王是我大怨。又取我父母杀之。加住我国界。今不报怨。何日当克。时。梵摩达王即向长生而作是说。我今命在汝手。愿垂原舍。得全生命。长生报曰。我可活王。然王不全我命。王报长生。唯愿垂济。吾终不取汝杀</p>
<p>是时。长生太子与王共作言誓。俱共相济命者。终不相害。比丘当知。尔时。长生太子即活王命。是时。梵摩达王语长生太子言。愿太子还与我严驾宝羽之车。还诣国界。是时。太子即严驾宝羽之车。二人共乘。径来至舍卫城</p>
<p>时。王梵摩达即集群臣而作是说。设卿等见长寿王儿。欲取何为。其中或有大臣而作是说。当断手足。或有言。当分身三段。或有言。当取杀之。是时。长生太子在王侧坐。正身正意。思惟来言。时。梵摩达王躬自手捉长生太子。语诸人言。此是长寿王儿长生太子。此人身是。卿等勿得复有语。敢有所说。所以然者。长生太子见活吾命。吾亦活此人命。时。诸群臣闻此语已。叹未曾有。此王．太子甚奇。甚特。及能于怨而不报怨</p>
<p>时。梵摩达王问长生曰。汝应取我杀。何故见放。复不杀之。将有何因缘。今愿闻之。长生对曰。大王。善听。父王临欲命终之时。而作是说。汝今亦莫见长。亦莫见短。又作是语。怨怨不休息。自古有此法。无怨能胜怨。此法终不朽。是时。群臣闻父王此语。皆相谓言。此狂惑。多有所说。长生者竟是何人。长寿王对曰。卿等当知。其中有智之人。乃明此语耳。忆父王此语已。是故全王命根耳。梵摩达王闻此语已。甚奇所作。叹未曾有。乃能守亡父教敕。不有所堕</p>
<p>时。梵摩达王语太子曰。汝今所说之义。吾犹不解。今可与吾说其义。使得意解。时。长生太子对曰。大王。善听。我当说之。梵摩达王取长寿王杀。设复长寿王本所有群臣极有亲者。亦当取王杀之。设复梵摩达王所有臣佐。复当取长寿王臣佐杀之。是谓怨怨终不断绝。欲使怨断者。唯有无报人。我今观此义已。是故不害王也。是时。梵摩达王闻此语已。甚怀踊跃。不能自胜。此王太子极为聪明。乃能广演其义</p>
<p>时。王梵摩达即向忏悔。是我罪过。而取长寿王杀之。即自脱天冠与长生使著。复加嫁女。还付舍卫国土．人民。寻付长生使领。王还波罗奈治</p>
<p>比丘当知。然古昔诸王有此常法。虽有此诤国之法。犹相堪忍。不相伤害。况汝等比丘。以信坚固。出家学道。舍贪欲．嗔恚．愚痴心。今复诤竞不相和顺。各不相忍而不忏改。诸比丘。当以此因缘。知斗非其宜然。同一师侣。共一水乳。勿共斗讼</p>
<p>尔时。世尊便说此偈</p>
<p>无斗无有诤　　慈心愍一切</p>
<p>无患于一切　　诸佛所叹誉</p>
<p>是故。诸比丘。当修行忍辱。如是。诸比丘。当作是学</p>
<p>是时。拘深比丘白世尊曰。唯愿世尊。勿虑此事。我等自当分明此法。世尊。虽有此语。其事不然。是时。世尊便舍而去。诣跋耆国</p>
<p>尔时。跋耆国中有三族姓子。阿那律．难提．金毗罗。然彼族姓子。共作制限。其有出乞食者。后住者便扫洒地使净。事事不乏。其得食来者分与使食。足者则善。不足者随意所如。有遗余者。泻著器中。便舍而去。若复最后乞食来者。足者则善。不足者便取器中食而自著钵中。尔时。便取水瓶。更著一处。即当一日扫除房舍。复更在闲静之处。正身正意。系念在前。思惟妙法。然复彼人终不共语。各自寂然</p>
<p>尔时。尊者阿那律思惟欲不净想。念恃喜安而游初禅。是时。难提．金毗罗知阿那律心中所念。亦复思惟欲不净想。念恃喜安而游初禅。若复尊者阿那律思惟二禅．三禅．四禅。尔时尊者难提．金毗罗亦复思惟二禅．三禅．四禅。若复尊者阿那律思惟空处．识处．不用处．有想无相处。是时尊者难提亦复思惟空处．识处．不用处．有想无想处。若复尊者阿那律思惟灭尽定。尔时尊者难提。亦复思惟灭尽定。如此诸法。诸贤思惟此法</p>
<p>尔时。世尊往师子国中。尔时。守国人遥见世尊来。便作是说。沙门勿来入国中。所以然者。此国中有三族姓子。名阿那律．难提．金毗罗。慎莫触娆</p>
<p>是时。尊者阿那律以天眼清净及天耳通。闻守国人与世尊作如是说。使世尊不得入国。是时。尊者阿那律即出告守门人曰。勿遮。世尊今来。欲至此看</p>
<p>是时。尊者阿那律寻入告金毗罗曰。速来。世尊今在门外</p>
<p>是时。尊者三人即从三昧起。往至世尊所。到已。头面礼足。在一面住。各自称言。善来。世尊。尊者阿那律前取世尊钵。尊者难提前敷座。尊者金毗罗取水与世尊洗足</p>
<p>尔时。世尊告阿那律曰。汝等三人在此和合。无有他念。乞食如意乎</p>
<p>阿那律曰。如是。世尊。乞食不以为劳。所以然者。若我思惟初禅时。尔时难提．金毗罗亦复思惟初禅。若我思惟二禅．三禅．四禅．空处．识处．不用处．有想无想处．灭尽三昧。尔时难提．金毗罗亦复思惟二禅．三禅．四禅．空处．识处．不用处．有想无想处．灭尽定。如是。世尊。我等思惟此法</p>
<p>世尊告曰。善哉。善哉。阿那律。汝为颇有是时。更得上人法乎</p>
<p>阿那律报曰。如是。世尊。我等更得上人法</p>
<p>世尊告曰。何者是上人之法</p>
<p>阿那律曰。有此妙法。出上人法上。若复我等以慈心。遍满一方。二方．三方．四方亦复如是。四维上下亦复如是。一切中一切。以慈心遍满其中。无数无限。不可称计。而自游戏。复以悲心．喜心．护心。遍满一方。二方．三方．四方亦复如是。四维上下而自游戏。是谓。世尊。我等更得此上人之法</p>
<p>尔时。尊者难提．金毗罗语阿那律曰。我等何日至汝许问此义乎。今在世尊前而自称说</p>
<p>阿那律曰。汝等亦未曾至我许而问此义。但诸天来至我所而说此义。是故。在世尊前而说此义耳。但我长夜之中知诸贤心意。然诸贤得此三昧故。在世尊前说此语耳</p>
<p>尔时。说此法时。长寿大将至世尊所。头面礼足。在一面坐。是时。长寿大将白世尊曰。今日。世尊与此诸人而说法乎</p>
<p>是时。世尊以此因缘具向长寿大将说之</p>
<p>是时。大将白世尊曰。跋耆大国快得大利。有此三族姓子而自游化。阿那律．难提．金毗罗</p>
<p>世尊告曰。如是。大将。如汝所言。跋耆大国快得善利。且舍跋耆大国。摩竭大国快得善利。乃有此三族姓子。若当摩竭大国人民之类。忆此三族姓子。便长夜获安隐。大将当知。若县邑城郭有此三族姓子者。彼城郭之中。人民之类。长夜获安隐。此三族姓子所生之家。亦获大利。乃能生此上尊之人。彼父母五种亲族。若当忆此三人者。亦获大利。若复天．龙．鬼神忆此三族姓子者。亦获大利。若有人叹说阿罗汉者。亦当叹说此三人。若有人叹说无贪欲．无愚痴．无嗔恚者。亦当叹说此三人。若有人叹说此福田者。亦当叹说此三人。如我于三阿僧祇劫所行勤苦。成无上道。使此三人成此法义。是故。大将。当于此三族姓子。起欢喜心。如是。大将。当作是学</p>
<p>尔时。大将闻世尊所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有三结使。系缚众生。不能从此岸至彼岸。云何为三。所谓身邪．戒盗．疑。</p>
<p>彼云何名为身邪。所谓计身有我。生吾我之想。有众生想。有命．有寿．有人．有士夫．有缘．有著。是谓名为身邪之结。</p>
<p>云何名为疑结。所谓有我耶。无我耶。有生耶。无生耶。有我．人．寿命耶。无我．人．寿命耶。有父母耶。无父母耶。有今世．后世耶。无今世．后世耶。有沙门．婆罗门耶。无沙门．婆罗门耶。世有阿罗汉耶。世无阿罗汉耶。有得证者耶。无得证者耶。是谓名为疑结。</p>
<p>彼云何名为戒盗结。所谓戒盗者。我当以此戒生大姓家。生长者家。生婆罗门家。若生天上及诸神中。是谓名为戒盗结。</p>
<p>是谓。比丘。有此三结系缚众生。不能从此岸至彼岸。犹如两牛同一轭。终不相离。此众生类。亦复如是。三结所系。不能得从此岸至彼岸</p>
<p>云何此岸。云何彼岸。所谓此岸者身邪是。彼岸者所谓身邪灭是。是谓。比丘。三结系缚众生。不能从此岸至彼岸。是故。诸比丘。当求方便。灭此三结。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。此三三昧。云何为三。空三昧．无愿三昧．无想三昧。</p>
<p>彼云何名为空三昧。所谓空者。观一切诸法。皆悉空虚。是谓名为空三昧。</p>
<p>彼云何名为无想三昧。所谓无想者。于一切诸法。都无想念。亦不可见。是谓名为无想三昧。</p>
<p>云何名为无愿三昧。所谓无愿者。于一切诸法。亦不愿求。是谓。名为无愿三昧</p>
<p>如是。比丘。有不得此三三昧。久在生死。不能自觉寤。如是。诸比丘。当求方便。得此三三昧。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>幢．毗沙．法王　　瞿默．神足化</p>
<p>斋戒．现在前　　长寿．结．三昧</p>
<p>增壹阿含经卷第十六</p>
<p>增壹阿含经卷第十七</p>
<p>东晋罽宾三藏瞿昙僧伽提婆译</p>
<p>四谛品第二十五</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。当修行四谛之法。云何为四。所谓初苦谛。义不可尽。义不可穷。说法无尽。第二者苦习谛。义不可尽。义不可穷。说法无尽。第三者苦尽谛。义不可尽。义不可穷。说法无尽。第四者苦出要谛。义不可尽。义不可穷。说法无尽</p>
<p>彼云何名为苦谛。所谓苦谛者。生苦．老苦．病苦．死苦．忧悲恼苦．怨憎会苦．恩爱别离苦．所欲不得苦。取要言之。五盛阴苦。是谓名为苦谛</p>
<p>彼云何名为苦习谛。所谓习谛者。爱与欲相应。心恒染著。是谓名为苦习谛</p>
<p>彼云何名为苦尽谛。所谓尽谛者。欲爱永尽无余。不复更造。是谓名为苦尽谛</p>
<p>彼云何名为苦出要谛。所谓苦出要谛者。谓贤圣八品道。所谓正见．正治．正语．正行．正命．正方便．正念．正三昧。是谓名为苦出要谛</p>
<p>如是。比丘。有此四谛。实有不虚。世尊之所说。故名为谛。诸有众生二足．三足．四足。欲者．色者．无色者。有想．无想者。如来最上。然成此四谛。故名为四谛。是谓。比丘。有此四谛。然不觉知。长处生死。轮转五道。我今以得此四谛。从此岸至彼岸。成就此义。断生死根本。更不复受有。如实知之</p>
<p>尔时。世尊便说此偈</p>
<p>今有四谛法　　如实而不知</p>
<p>轮转生死中　　终不有解脱</p>
<p>如今有四谛　　以觉以晓了</p>
<p>以断生死根　　更亦不受有</p>
<p>若有四部之众。不得此谛。不觉不知。便随五道。是故。诸比丘。当作方便。成此四谛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此四法。多饶益人。云何为四。第一法者当亲近善知识。第二者当闻法。第三者当知法。第四者当法法相明。是谓。比丘。有此四法。多饶益人。是故。诸比丘。当求方便。成此四法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告阿难曰。若如来出现于世时。便有四未曾有法出现于世。云何为四。此众生类多有所著。若说不染著法时。亦复承受。念修行之。心不远离。若如来出现于世时。有此四未曾有法出现于世。是谓初未曾有法出现于世</p>
<p>复次。阿难。轮转不住。恒在五道。正使欲说法时。亦复承受。心不远离。若如来出现世时。有此二未曾有法出现于世</p>
<p>复次。阿难。此众生类。恒怀憍慢。不去心首。若使说法。亦复承受。心不远离。然复。阿难。此众生类。恒怀憍慢。不去须臾。设复说法时。亦复承受。是谓第三未曾有法出现于世</p>
<p>复次。阿难。此众生类。无明所覆。设复说有明法时。亦复承受而不忘失。若复。阿难。说此有明．无明法时。而心意柔和。恒喜修行。是谓。阿难。若如来出现世时。便有此四未曾有法出现于世。若有多萨阿竭现在时。便有此四未曾有法出现于世。是故。阿难。当发喜心向如来所。如是。阿难。当作是学</p>
<p>尔时。阿难闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今当说担。亦当说持担人。亦当说担因缘。亦当说舍担。汝等比丘。谛听。谛听。善思念之。我今当说</p>
<p>诸比丘对曰。如是。世尊。是时。诸比丘从佛受教</p>
<p>世尊告曰。彼云何名为担。所谓五盛阴是。云何为五。所谓色．痛．想．行．识阴。是谓名为担</p>
<p>彼云何名为持担人。所谓持担人者。人身是也。字某．名某。如是生。食如是食。受如是苦乐。寿命长短。是谓名为持担人</p>
<p>彼云何名为担因缘。所谓担因缘者。爱著因缘是。与欲共俱。心不远离。是谓名为担因缘</p>
<p>彼云何名为当舍离担。所谓能使彼爱永尽无余。已除．已吐。是谓。比丘。名舍离担。</p>
<p>如是。比丘。我今已说担。已说担因缘。已说持担人。已说舍担。然诸如来所应行者。我今已办。若树下．空处．露坐。常念坐禅。莫行放逸</p>
<p>尔时。世尊便说此偈</p>
<p>当念舍重担　　更莫造新担</p>
<p>担是世间病　　舍担第一乐</p>
<p>亦当除爱结　　及舍非法行</p>
<p>尽当舍离此　　更不复受爱</p>
<p>是故。诸比丘。当作方便。舍离于担。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此四生。云何为四。所谓卵生．胎生．湿生．化生</p>
<p>彼云何名为卵生。所谓卵生者。鸡．雀．乌．鹊．孔雀．蛇．鱼．蚁子之属。皆是卵生。是谓名为卵生</p>
<p>彼云何名为胎生。所谓人及畜生。至二足虫。是谓名为胎生</p>
<p>彼云何名为因缘生。所谓腐肉中虫．厕中虫．如尸中虫。如是之属。皆名为因缘生</p>
<p>彼云何名为化生。所谓诸天．大地狱．饿鬼．若人．若畜生。是谓名为化生。是谓。比丘。有此四生。诸比丘舍离此四生。当求方便。成四谛法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。尊者舍利弗．尊者目揵连在罗阅城迦兰陀竹园所</p>
<p>尔时。舍利弗告诸比丘。世间有此四人。云何为四。所谓第一人者与结相随。然内有结而不知。或有一人与结相随。然内有结如实知之。或有一人不与结相随。然内无结如实而不知。或有一人不与结相随。然内无结如实知之</p>
<p>诸贤当知。第一人者与结相随。然内有结而不知。此二有结人中。此人最为下贱。所谓彼第二人与结相随。内有结如实知之。此人极为妙。彼第三人不与结相随。内无结如实而不知。此人于二无结人中。此人最为下贱。所谓彼第四人不与结相随。内无结如实知之。此人于无结人中最为第一。诸贤当知。世间有此四人</p>
<p>是时。尊者目连问舍利弗曰。有何因缘。有结相随人。一人下贱。一人最妙。复有何因缘。此二无结人相随。一人下贱。一人最妙</p>
<p>舍利弗对曰。彼与结相随。内有结如实不知。彼人作是念。我当作净想。彼便思惟作净想。当作净想时。便起欲心。以起欲心已。便有贪欲．嗔恚．痴心而命终。尔时。不求方便。灭此欲心。便有嗔恚．愚痴之心而命终。目连当知。犹如有人诣市买得铜器。尘土垢坌。极为不净。彼人不随时摩抆。不随时净洗。然彼铜器倍更生垢。极为不净。此第一人亦复如是。与垢相随。内有结如实不知。彼便作是念。我当思惟净想。已思惟净想。便生欲心。已生欲心。则有贪欲．嗔恚．愚痴而命终。不求方便。灭此欲心</p>
<p>彼第二人与结相随。内有结如实知。我今可舍净想。思惟不净想。彼已舍净想。思惟不净想。彼以思惟不净想。便不生欲心。求方便。不得者得。不获者获。不及者及。便无贪欲．嗔恚．愚痴。亦复无结而命终。犹如有人从市中买得铜器。尘垢所染。彼人随时修治。洗荡使净。此人亦复如是。与结相随。内有结如实知之。彼人便舍净想。思惟不净想。彼思惟不净想。更求方便。不得者得。不获者获。不作证者教令得证。已无欲心．无嗔恚．愚痴而命终。是谓。目连。有此二人与结相随。一人下贱。一人最妙</p>
<p>目连曰。复以何因缘。使此二人不与结相随。一人下贱。一人最妙</p>
<p>舍利弗曰。彼第三人不与结相随。内无结如实而不知。彼便作是思惟。我不求方便思惟。不得者得。不获者获。不作证者而作证。彼人有欲心．嗔恚．愚痴所缚而命终。犹如有人诣市买铜器。尘垢所染。然不随时洗治。亦不随时修治。此第三人亦复如是。不与结相随。内无结如实不知。亦不作是学。我当求方便。灭此诸结。而有贪欲．嗔恚．愚痴之心而命终</p>
<p>彼第四人不与结俱。内无结如实知之。彼便作是思惟。求方便。不得者得。不获者获。不作证者令作证。彼以无此结而命终。犹如有人诣市。得好铜器极净洁。复加随时修治。磨洗其器。尔时。彼器倍复净好。此第四人亦复如是。不与结相随。内无结如实知之。彼便作是思惟。求方便。不获者获。不得者得。不作证者而作证。彼便无结使贪欲．嗔恚．愚痴。身坏命终。是谓。目连。有此二人不与结相随。内无结如实知之。一人为上。一人下贱</p>
<p>是时。尊者目连问舍利弗曰。何以故名曰结</p>
<p>舍利弗曰。目连当知。恶不善法。起诸邪见。故名为结。或复有人而作是念。如来问我义已。然后与诸比丘说法。不问余比丘义。而如来与比丘说法。或复有是时。世尊语余比丘而说法。然不语彼比丘。如来说法。如来不语我与比丘说法。或有不善。或有贪欲。既有不善。又有贪欲。此二俱不善</p>
<p>或复有时。比丘作是念。我恒在诸比丘前而入村乞食。不使余比丘在比丘前而入村乞食。或有是时。余比丘在前而入村乞食。不使彼比丘在比丘前而入村乞食。我不在比丘前而入村乞食。既有不善。又有贪欲。此二俱不善</p>
<p>目连当知。或复有是时。比丘作是念。我当在比丘前坐。先前受水。先前得食。不使余比丘先比丘坐。先前受水。先前得食。或复有时。余比丘在比丘前坐。先前受水。先前得食。不使彼比丘在比丘前坐。先前受水。先前得食。我不在比丘前坐。先前受水。先前得食。既有不善。又有贪欲。此二俱不善</p>
<p>或复有时。比丘作是念。我食已与檀越说法。不使余比丘食讫与檀越说法。或复有时。余比丘食竟与檀越说法。不使彼比丘食竟与檀越说法。不使我食竟与檀越说法。既有不善。又有贪欲。此二俱不善</p>
<p>或复有时。比丘作是念。我当至园中。与长者婆罗门说法。不使余比丘至园中。与长者婆罗门说法。或复有时。余比丘至园中。与长者婆罗门说法。不使余比丘至园中。与长者婆罗门说法。不使我至园中。与长者婆罗门说法。既有不善。又有贪欲。此二俱不善</p>
<p>或复有时。比丘作是念。我今犯戒。使诸比丘不知我犯戒。或复有时。彼比丘犯戒。诸比丘知此比丘犯戒。既有不善。又有贪欲。此二俱不善</p>
<p>或复有时。比丘作是念。我今犯戒。不使余比丘语我言犯戒。或复有时。彼比丘犯戒。余比丘语言犯戒。既有不善。又有贪欲。此二俱不善</p>
<p>或复有时。彼比丘作是念。我今犯戒。使清净比丘告我。不使不清净比丘告我。或复有时。不清净比丘告彼比丘言。彼比丘犯戒。既有不善。又有贪欲。此二俱不善</p>
<p>或复有时。比丘作是念。我今犯戒。若有比丘告我者。当在屏处。不在大众之中。或复有时。彼比丘犯戒。在大众中告语。不在屏处。比丘复作是念。此诸比丘在大众中告我。不在屏处。既有不善。又有贪欲。此二俱不善</p>
<p>目连当知。此诸法之本。兴起此行者。名为结使。目连。复知诸有四部之众。犯此行者。皆共闻知。虽言我行阿练若。在闲静之处。正使著五纳衣。恒行乞食。不择贫富。行不卒暴。往来住止。坐起动静。言语默然。彼比丘作是念。使比丘．比丘尼．优婆塞．优婆夷斯诸梵行者。恒来供养我。彼比丘虽有是念。然四部众亦不随时供养。所以然者。以彼比丘恶不善行未除故。见闻念知。犹如有人。一铜器极为清净。复以不净盛著铜器中。复以余器盖其上。持行诣国界。众人见已。问彼人曰。君所持者是何物乎。我等欲得观见。是时。众人素既饥俭。谓呼。是好饮食。寻发器盖。然是不净皆共得见。此比丘亦复如是。虽有阿练若行。随时乞食。著五纳衣。正身正意。系念在前。彼虽生此念。欲使诸梵行者。随时来供养。然复诸梵行人。不随时供养。所以然者。以彼比丘恶不善法结使未尽故</p>
<p>目连当知。诸有比丘无此恶不善法。结使已尽。见闻念知。虽在城傍行。犹是持法之人。或受人请。或受长者供养。彼比丘无此贪欲之想。是时。四部之众及诸梵行者。皆来供养。所以然者。以彼比丘行清净故。皆见闻念知。犹如有人有好铜器。盛好饮食。气味极香。复以物盖其上。持行诣国界。众人见已。问彼人曰。此是何物。我等欲得观见。时寻发看。见是饮食。皆共取食。此亦如是。比丘见闻念知。虽在城傍行。受长者供养。彼不作是念。使诸梵行者来供养我。然复诸梵行者。皆来供养之。所以然者。以彼比丘恶不善行以除尽故。是故。目连。以此诸行故。名为结使</p>
<p>是时。尊者大目揵连叹曰。善哉。善哉。舍利弗。所以然者。我昔游此罗阅城迦兰陀竹园所。到时著衣持钵。入罗阅城乞食。至彼车师舍。在门外默然而立。是时。彼工师手执斧而斫材。是时。更有长老工师有少事缘。来至此工师舍。是时。彼工师修治材板。是时。彼老工师而生此念。此小工师斫材如我意不。我今当观之。是时。彼工师所嫌之处。彼工师尽取斫之。是时。彼老工师甚怀欢喜。而作是念。善哉。善哉。卿所斫材尽如我意。此亦如是。诸有比丘心不柔和。舍沙门行。心怀奸伪。不从沙门之法。性行粗疏。不知惭愧。强颜耐辱。为卑贱行。无有勇猛。或喜多忘失。不忆所行。心意不定。所作错乱。诸根不定。然今尊者舍利弗观察性行已。而修治之</p>
<p>诸有族姓子。以信坚固。出家学道。甚恭敬戒。不舍沙门贤圣之法。无有幻伪。不行卒暴。心意柔和。言常含笑。不伤人意。心恒一定。无有是非。诸根不乱。彼闻尊者舍利弗语已。便自承受。亦不忘失。犹如若男．若女。端正无双。极自沐浴。著好新衣。用香涂身。若复有人。复加以优钵华。持用奉上。彼人得已。即著头上。欢喜踊跃。不能自胜。此亦如是。若有族姓子。以信坚固。出家学道。恭敬于戒。不失沙门之法。无有幻伪。不行卒暴。心意柔和。言常含笑。不伤人意。心恒一定。无有是非。诸根不乱。彼从尊者舍利弗闻是语已。甚怀欢喜。不能自胜。而受其教。如此诸族姓子说此法教</p>
<p>尔时。诸贤各各闻其所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有此四果。云何为四。或有果生而似熟。或有果熟而似生。或有果熟而似熟。或有果生而似生。是谓。比丘。世间有此四果。世间有此四人。亦复如是。云何为四。或有人熟而像生。或有人生而像熟。或有人生而似生。或有人熟而似熟。</p>
<p>何等人生而似熟。或有人往来行步不行卒暴。眼目视瞻恒随法教。著衣持钵亦复随法行步。视地不左右顾望。然复犯戒不随正行。实非沙门而似沙门。不行梵行而自言行梵行。尽坏败正法。根败之种。是谓此人生而像熟</p>
<p>彼人云何熟而像生。或有比丘性行似疏。视瞻不端。亦不随法行。喜左右顾视。然复精进多闻。修行善法。恒持戒律。不失威仪。见少非法。便怀恐惧。是谓此人熟而像生</p>
<p>彼云何人生而像生。或有比丘不持禁戒。不知行步礼节。亦复不知出入行来。亦复不知著衣持钵。诸根错乱。心著色．声．香．味．细滑之法。彼犯禁戒。不行正法。不是沙门而似沙门。不行梵行而似梵行。根败之人。不可修饰。是谓此人生而似生</p>
<p>彼云何有人熟而似熟。或有比丘持戒禁限。出入行步不失时节。看视不失威仪。然极精进。修行善法。威仪礼节皆悉成就。见小非法。便怀恐怖。况复大者。是谓此人熟而似熟</p>
<p>是谓。比丘。世间有此四果之人。当学熟果之人。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。今日空中有随岚风。设复有飞鸟至彼者。若鸟．鹊．鸿．鹄值彼风者。头脑．羽翼各在一处。此间一比丘亦复如是。舍禁戒已。作白衣行。是时三衣．钵．器．针筒六物之属各在一处。犹随岚之风吹杀彼鸟。是故。诸比丘。当修行梵行。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。比丘当知。有此四鸟。云何为四。或有鸟声好而形丑。或有鸟形好而声丑。或有鸟声丑形亦丑。或有鸟形好声亦好</p>
<p>彼云何鸟声好而形丑。拘翅罗鸟是也。是谓此鸟声好而形丑。彼云何鸟形好而声丑。所谓鸷鸟是也。是谓此鸟形好而声丑。彼云何鸟声丑形亦丑。所谓兔枭是也。是谓此鸟声丑形亦丑。复有何鸟声好形亦好。所谓孔雀鸟是也。是谓此鸟声好形亦好。是谓。比丘。有此四鸟。当共觉知</p>
<p>此亦如是。世间亦有四人似鸟。当共觉知。云何为四。于是。或有比丘颜貌端政。出入行来。著衣持钵。屈申俯仰。威仪成就。亦复不能有所讽诵诸所有法。初善．中善．竟善。不能承法之教。亦复不能善讽诵读。是谓此人形好而声不好</p>
<p>复有何等人声好而形丑。或有一比丘出入行来。屈申俯仰。著衣持钵。威仪不成就。恒好广说。然复彼人精进持戒。闻法能知所学。多闻诸所有法。初善．中善．竟善。义理深邃。具足修梵行。然复彼法善持善诵。是谓此人声好而形丑。</p>
<p>彼复有何等人声丑形亦丑。或有一人犯戒．不精进．不多闻。所闻便失。彼于此法。应具足行梵行。然不肯承受。是谓此人声亦丑形亦丑。</p>
<p>彼何等人声亦好形亦好。或有比丘颜貌端政。出入行来。著衣持钵。不左右顾视。然复精进修行善法。然戒律具足。见小非法。尚怀恐惧。何况大者。亦复多闻。所受不忘。诸所有法。初善．中善．竟善。修其善行。如此之法。善讽诵读。是谓此人声好形亦好</p>
<p>是谓世间有此四人。在世间者。当共觉知。是故。诸比丘。当学声好形亦好。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有四种云。云何为四。或有云雷而不雨。或有云雨而不雷。或有云亦雨亦雷。或有云亦不雨亦不雷。是谓四种云。世间四种人而像云。何等四人。或有比丘雷而不雨。或有比丘雨而不雷。或有比丘亦不雨亦不雷。或有比丘亦雨亦雷</p>
<p>彼云何比丘雷而不雨。或有比丘高声诵习。所谓契经．祇夜．受决．偈．本末．因缘．已说．生经．颂．方等．未曾有法．譬喻。如是诸法。善讽诵读。不失其义。不广与人说法。是谓此人雷而不雨。</p>
<p>彼云何人雨而不雷。或比丘有颜色端政。出入行来。进止之宜。皆悉具知。修诸善法。无毫厘之失。然不多闻。亦不高声诵习。复不修行契经．本末．授决．偈．因缘．譬喻．生经．方等．未曾有法。然从他承受。亦不忘失。好与善知识相随。亦好与他说法。是谓此人雨而不雷</p>
<p>彼何等人亦不雨亦复不雷。或有一人颜色不端政。出入行来。进止之宜。皆悉不具。不修诸善法。然不多闻。亦不高声诵习读。复不修行契经至方等。亦复不与他说法。是谓此人亦不雨亦不雷。</p>
<p>复有何等人亦雨亦雷。或有一人颜色端政。出入行来。进止之宜。亦悉具知。好喜学问。所受不失。亦好与他说法。劝进他人。令使承受。是谓此人亦雷亦雨。是谓。比丘。世间有此四人。是故。比丘。当作是学</p>
<p>尔时。诸比丘闻佛所说。欢喜奉行</p>
<p>谛．饶益．阿难　　重担．四生．结</p>
<p>四果．随岚风　　四鸟．雷在后</p>
<p>增壹阿含经卷第十七</p>
<p>增壹阿含经卷第十八</p>
<p>东晋罽宾三藏瞿昙僧伽提婆译</p>
<p>四意断品第二十六之一</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。犹如山河．石壁．百草．五谷。皆依于地而得长大。然复此地最尊．最上。此亦如是。诸善道品之法。住不放逸之地。使诸善法而得长大。</p>
<p>无放逸比丘修四意断。多修四意断。云何为四。于是。比丘未生弊恶法。求方便令不生。心不远离。恒欲令灭。已生弊恶法。求方便令不生。心不远离。恒欲令灭。未生善法。求方便令生。已生善法。求方便令增多。不忘失。具足修行。心意不忘。如是。比丘修四意断。是故。诸比丘。当求方便。修四意断。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。比丘当知。诸有粟散国王及诸大王皆来附近于转轮王。转轮王于彼最尊．最上。此亦如是。诸善三十七道品之法。无放逸之法最为第一。</p>
<p>无放逸比丘修四意断。于是。比丘未生弊恶法。求方便令不生。心不远离。恒欲令灭。已生弊恶法。求方便令不生。心不远离。恒欲令灭。未生善法。求方便令生。已生善法。重令增多。终不忘失。具足修行。心意不忘。如是。诸比丘修四意断。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。诸有星宿之光。月光最为第一。此亦如是。诸善功德三十七品之法。无放逸行最为第一。最尊．最贵。</p>
<p>无放逸比丘修四意断。云何为四。于是。比丘若未生弊恶法。求方便令不生。若已生弊恶法。求方便令灭。若未生善法。求方便令生。若已生善法。求方便重令增多。终不忘失。具足修行。心意不忘。如是。比丘修四意断。是故。诸比丘。当求方便。修四意断。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。诸有华之属。瞻卜之华．须摩那华。天上．人中。婆师华最为第一。此亦如是。诸善功德三十七道品之法。无放逸行为第一</p>
<p>若无放逸比丘修四意断。云何为四。于是。比丘若未生弊恶法。求方便令不生。已生弊恶法。求方便令灭。若未生善法。求方便令生。已生善法。求方便令增多。终不忘失。具足修行。心意不忘。如是。比丘修四意断。是故。诸比丘。当求方便。修四意断。是故。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。王波斯匿乘宝羽之车。出舍卫城。至祇洹精舍。欲觐世尊。诸王常法有五威容。舍著一面。前至世尊所。头面礼足。在一面坐</p>
<p>尔时。世尊告大王曰。大王当知。世间有四种人出现于世。云何为四。或有一人。先闇而后明。或有一人。先明而后闇。或有一人。先闇而后闇。或有一人。先明而后明</p>
<p>彼人云何先闇而后明。于是。或有一人生卑贱家。或旃陀罗种．或啖人种．或工师种．或淫泆家生。或无目．或无手足．或时裸跣．或诸根错乱。然复身．口行善法。意念善法。彼若见沙门．婆罗门诸尊长者。恒念礼拜。不失时节。迎来起送。先笑后语。随时供给。若复有时见乞儿者。若沙门．婆罗门。若路行者。若贫匮者。若有钱财。便持施与。设无财货者。便往至长者家。乞求施与。若复见彼施者。便还欢喜踊跃。不能自胜。身行善法。口修善法。意念善法。身坏命终。生善处天上。犹如有人。从地至床。从床乘马。从马乘象。从象乘讲堂。由是故我今说。此人先闇而后明。如是。大王。此人名曰先闇而后明</p>
<p>彼人云何先明而后闇。于是。或有一人在大家生。若刹利种．若长者种．若婆罗门种。饶财多宝。金．银．珍宝．车磲．马瑙．水精．琉璃。仆从．奴婢不可称计。象．马．猪．羊皆悉具足。然复此人颜貌端政。如桃华色。彼人恒怀邪见。边见相应。彼便有此见。无施．无受。亦无前人何所施物。亦无善恶之行。亦无今世．后世。亦无得道者。世无阿罗汉可承敬者。于今世．后世可作证者。彼若见沙门．婆罗门。便起嗔恚。无恭敬心。若见人惠施者。心不喜乐。身．口．意所作行而不平均。以行非法之行。身坏命终。生地狱中。犹如有人从讲堂至象。从象至马。从马至床。从床至地。由是故。我今说此人。如是。大王。所谓此人先明而后闇</p>
<p>彼云何有人从闇至闇。若复有人生卑贱家。或旃陀罗家．或啖人家．或极下穷家。此人必生此中。或复有时。诸根不具。颜色粗恶。然复彼人恒怀邪见。彼便有此见。无今世．后世。无沙门．婆罗门。亦无得道者。亦无阿罗汉可承敬者。亦无今世．后世可作证者。彼若见沙门．婆罗门。便起嗔恚。无恭敬心。若见人来惠施者。心不喜乐。身．口．意所作行而不平等。诽谤圣人。毁辱三尊。彼既自不施。又见他施。甚怀嗔恚。以行嗔恚。身坏命终。生地狱中。犹如有人从闇至闇。从火焰至火焰。舍智就愚。由是而言。此人可谓先闇而后闇。大王当知。故名此人从闇至闇</p>
<p>彼名何等人从明至明。或有一人生豪族家。或刹利种．或国王家．或大臣家。饶财多宝。不可称计。然复彼人颜色端政。如桃华色。彼人恒有正见。心无错乱。彼有此正见。有施．有福．有受者。有善．恶之报。有今世．后世。有沙门．婆罗门。设复彼人若见沙门．婆罗门。起恭敬心。和颜悦色。己身恒喜布施。亦复劝人使行布施之。设布施之日。心怀踊跃。不能自胜。彼身行善。口行善。意行善。身坏命终生善处。犹如有人从讲堂至讲堂。从宫至宫。由是而言。我今说此人从明至明</p>
<p>是为。大王。世间有此四人。尔时。世尊便说此偈</p>
<p>王当知贫人　　有信好布施</p>
<p>见沙门婆罗　　及诸可施者</p>
<p>能复起迎逆　　而教于正见</p>
<p>施时极欢喜　　所求不逆人</p>
<p>彼人是良友　　终不为恶行</p>
<p>恒喜行正见　　常念求善法</p>
<p>大王如彼人　　死时有所适</p>
<p>必生兜术天　　先闇而后明</p>
<p>如人极为富　　不信好喜恚</p>
<p>悭贪心怯弱　　邪见而不改</p>
<p>见沙门梵志　　及诸乞求者</p>
<p>恒喜呵骂詈　　邪见言无有</p>
<p>见施起嗔恚　　不令有施人</p>
<p>彼人行极弊　　造诸恶元本</p>
<p>如是彼人者　　临欲命终时</p>
<p>当生地狱中　　先明而后闇</p>
<p>如有贫贱人　　无信好嗔恚</p>
<p>造诸不善行　　邪见不信正</p>
<p>设见沙门士　　及诸可事者</p>
<p>而取轻毁之　　悭贪无有信</p>
<p>施时而不喜　　见他施亦然</p>
<p>彼人所造行　　所适无安处</p>
<p>如此彼之人　　必当取命终</p>
<p>当生地狱中　　先闇而后闇</p>
<p>如人极有财　　有信好布施</p>
<p>正见不他念　　恒喜求善法</p>
<p>设见诸道士　　及诸可施者</p>
<p>起恭迎敬之　　而学于正见</p>
<p>与时极和悦　　常念于平均</p>
<p>惠施无吝惜　　不逆于人心</p>
<p>彼人受命决　　不造诸非法</p>
<p>当知彼之人　　临欲命终时</p>
<p>必生好善处　　先明而后明</p>
<p>是故。大王。当学先明而后明。莫学先明而后闇。如是。大王。当作是学</p>
<p>尔时。波斯匿王闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者阿难至世尊所。头面礼足。在一面住。斯须。复以两手摩如来足已。复以口鸣如来足上。而作是说。天尊之体。何故乃尔。身极缓尔。如来之身不如本故</p>
<p>世尊告曰。如是。阿难。如汝所言。今如来身皮肉已缓。今日之体不如本故。所以然者。夫受形体。为病所逼。若应病众生。为病所困。应死众生。为死所逼。今日如来。年已衰微。年过八十</p>
<p>是时。阿难闻此语已。悲泣哽噎。不能自胜。并作是语。咄嗟。老至乃至于斯</p>
<p>是时。世尊到时。著衣持钵。入舍卫城乞食。是时。世尊渐渐乞食。至王波斯匿舍。当于尔时。波斯匿门前。有故坏车数十乘。舍在一面</p>
<p>是时。尊者阿难以见车弃在一面。见已。白世尊曰。此车王波斯匿车。昔日作时极为精妙。如今日观之。与瓦石同色</p>
<p>世尊告曰。如是。阿难。如汝所言。如今观所有车。昔日之时极为精妙。金银所造。今日坏败。不可复用。如是外物尚坏败。况复内者</p>
<p>尔时。世尊便说此偈</p>
<p>咄此老病死　　坏人极盛色</p>
<p>初时甚悦意　　今为死使逼</p>
<p>虽当寿百岁　　皆当归于死</p>
<p>无免此患苦　　尽当归此道</p>
<p>如内身所有　　为死之所驱</p>
<p>外诸四大者　　悉趣于本无</p>
<p>是故求无死　　唯有涅槃耳</p>
<p>彼无死无生　　都无此诸行</p>
<p>尔时。世尊即就波斯匿王坐</p>
<p>是时。王波斯匿与世尊办种种饮食。观世尊食竟。王更取一小座。在如来前坐。白世尊曰。云何。世尊。诸佛形体皆金刚数。亦当有老．病．死乎</p>
<p>世尊告曰。如是。大王。如大王语。如来亦当有此生．老．病．死。我今亦是人数。父名真净。母名摩耶。出转轮圣王种</p>
<p>尔时。世尊便说此偈</p>
<p>诸佛出于人　　父名曰真净</p>
<p>母名极清妙　　豪族刹利种</p>
<p>死径为极困　　都不观尊卑</p>
<p>诸佛尚不免　　况复余凡俗</p>
<p>尔时。世尊与波斯匿王而说此偈</p>
<p>祠祀火为上　　诗书颂为尊</p>
<p>人中王为贵　　众流海为首</p>
<p>众星月为上　　光明日为先</p>
<p>八方上下中　　世界之所载</p>
<p>天及世人民　　如来最为尊</p>
<p>其欲求福禄　　当供养三佛</p>
<p>是时。世尊说此偈已。便从座起而去。还祇洹精舍。就座而坐</p>
<p>尔时。世尊告诸比丘。有四法。在世间人所爱敬。云何为四。少壮之年。世间人民之所爱敬。无有病痛。人所爱敬。寿命人所爱敬。恩爱集聚。人所爱敬。是谓。比丘。有此四法。世间人民之所爱敬</p>
<p>复次。比丘复有四法。世间人民所不爱敬。云何为四。比丘当知。少壮之年。若时老病。世人所不喜。若无病者。后便得病。世人所不喜。若有得寿命。后便命终。世人所不喜。恩爱得集。后复别离。是世人所不喜。是谓。比丘。有此四法与世回转。诸天．世人。乃至转轮圣王．诸佛世尊。共有此法。是为。比丘。世间有此四法与世回转</p>
<p>若不觉此四法时。便流转生死。周旋五道。云何为四。圣贤戒．贤圣三昧．贤圣智慧．贤圣解脱。是为。比丘。有此四法而不觉知者。则受上四法。我今及汝等。以觉知此贤圣四法。断生死根。不复受有。如今如来形体衰老。当受此衰耗之报。是故。诸比丘。当求此永寂涅槃。不生．不老．不病．不死。恩爱别离。常念无常之变。如是。比丘。当作是念</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。王波斯匿即敕臣佐。严宝羽之车。欲出舍卫城观地讲堂。当于尔时。波斯匿王母命过。年极衰老。垂向百岁。王甚尊敬。念未曾离目。是时。波斯匿王边有大臣。名不奢蜜。高才盖世。世人尊重。时。大臣便作是念。此波斯匿王母年向百岁。今日命终。设当闻者。王甚愁忧。不能饮食而得重病。我今当设方便。使王不愁忧。亦使不病</p>
<p>是时。大臣即严驾五百白象。亦严驾五百疋马。复严五百步兵。复严驾五百妓女。复严驾五百老母。复严驾五百婆罗门。复有五百沙门。复严驾五百衣裳。复严驾五百珍宝。与亡者作好大棺。彩画极令使妙。悬缯幡盖。作倡妓乐。不可称计。出舍卫城</p>
<p>是时。波斯匿王还来入城。是时。王波斯匿有少事。是时王遥见亡者。问左右曰。此是何人。供养乃至于斯</p>
<p>时不奢蜜曰。此舍卫城中有长者母无常。是彼之具</p>
<p>时王复告曰。此诸象马车乘复用为</p>
<p>大臣报曰。此五百老母者。用奉上阎罗王。持用赎命</p>
<p>时。王便笑而作是说。此是愚人之法。命也难保。有何可克。如有人堕摩竭鱼口。欲求出者。实复难得。此亦如是。堕阎罗王边。欲求出。实难可得</p>
<p>此五百妓女亦用赎命</p>
<p>王报曰。此亦难得</p>
<p>时大臣曰。若此妓女不可得者。当用余者赎之</p>
<p>王曰。此亦难得</p>
<p>大臣曰。若此不可得者。当用五百珍宝赎之</p>
<p>王报曰。此亦难得</p>
<p>大臣曰。此不可得者。用五百衣裳赎之</p>
<p>王曰。此亦难得</p>
<p>臣曰。若此衣裳不可得者。当用此五百梵志咒术。咒术取之</p>
<p>王曰。此亦难得</p>
<p>大臣曰。若此五百梵志不可得者。复当持此沙门高才说法。持用赎之</p>
<p>王曰。此不可得</p>
<p>大臣曰。若说法不可得者。当集兵众。共大战斗而取之</p>
<p>时。波斯匿王大笑而曰。此是愚人之法。以堕摩竭鱼口。终不得出</p>
<p>时王曰。汝当知之。颇有生而不死乎</p>
<p>时大臣曰。此实不可得也</p>
<p>时大王报曰。实不可得。诸佛亦作是说。夫生有死。命亦难得</p>
<p>是时。不奢蜜跪白王曰。是故。大王。甚莫愁忧。一切众生皆归于死</p>
<p>时王问曰。我何故愁忧</p>
<p>时臣白王。王当知之。大王母者。今日已死</p>
<p>是故。波斯匿王闻此语已。八九叹息而语大臣曰。善哉。如汝所言。乃能知善权方便</p>
<p>是时。王波斯匿还入城。办种种香华。供养亡母。供养亡母已。便还驾乘至世尊所。到已。头面礼足。在一面坐</p>
<p>是时。世尊问曰。大王。何故尘土坌身</p>
<p>王白世尊。天母命终。向送至城外。今来诣世尊所。问其所由。然天母在时。持戒精进。恒修善法。年向百岁。今日已命终。故来至世尊所耳。若当我持象赎命可得者。亦当用象赎之。若当马赎命可得者。当用马赎之。若当车乘赎命可得者。便当用车乘赎之。若当金银珍宝赎命可得者。当用金银珍宝赎之。若当以奴婢．仆从．城廓．国界。赎命可得者。当以城廓．国界赎命。若以加尸国界人民赎命可得者。当以加尸人民赎之。莫令我天母命终</p>
<p>世尊告曰。是故。大王。甚莫愁忧。一切众生皆归于死。一切变易之法。欲令不变易者。终不有此事。大王当知。人身之法犹如雪揣。要当归坏。亦如土坏。同亦归坏不可久保。亦如野马幻化。虚伪不真。亦如空拳。以诳小儿。是故。大王。莫怀愁忧。恃怙此身。大王当知。有此四大恐怖。来至此身。不可障护。亦不可以言语．咒术．药草．符书。所可除去</p>
<p>云何为四。一者名为老。坏败少壮。使无颜色。二者名病尽。坏败无病。三者名为死尽。坏败命根。四者有常之物归于无常。是谓。大王。有此四法不可障护。非力所能伏也。大王当知。犹如四方有四大山。从四方来。使压众生。非力所却。是故。大王。非牢固物。不可恃怙。是故。大王。当以法治化。莫以非法。王亦不久。当至生死之海。王亦当知。诸以法治化者。身坏命终。生善处天上。若复以非法治化者。身坏命终。生地狱中。是故。大王。当以法治化。莫以非法。如是。大王。当作是学</p>
<p>尔时。波斯匿王白世尊曰。此法名何等。当云何奉行</p>
<p>世尊告曰。此法名除愁忧之刺</p>
<p>王白佛言。实尔。世尊。所以然者。我闻此法已。所有愁忧之刺。今日已除。然。世尊。国界事猥。欲还所在</p>
<p>世尊告曰。宜知是时。波斯匿王即从坐起。头面礼足。便退而去</p>
<p>尔时。波斯匿王闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。我今非独在比丘．比丘尼．清信士．清信女中为尊。乃至世间人民中独尊。今有四法本末。我躬自知之。而作证于四部之众．天上．人中。云何为四。一者一切诸行皆悉无常。我今知之。于四部之众．天上．人中而作证。二者一切诸行苦。三者一切诸行无我。四者涅槃休息。我今知之。于四部之众。于天上．人中而作证。是谓。比丘。四法之本。是故于天上．人中而独得尊</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊与大比丘众五百人俱。尔时。世尊欲诣罗阅城夏坐。舍利弗亦欲诣罗阅城夏坐。千二百五十弟子皆欲诣罗阅城夏坐。然舍利弗．目揵连夏坐竟。当取涅槃</p>
<p>尔时。世尊将诸比丘．舍利弗．目揵连等。游罗阅城迦兰陀竹园。受夏坐已。尔时。世尊告舍利弗。今千二百五十弟子。为汝等在此夏坐。然舍利弗．目揵连比丘当取灭度。云何舍利弗。堪任与诸比丘说妙法乎。我今脊痛。欲小止息</p>
<p>舍利弗对曰。如是。世尊</p>
<p>尔时。世尊躬襞僧迦利。右胁著地。脚脚相累。计意在明</p>
<p>尔时。尊者舍利弗告诸比丘。我初受戒时。以经半月。得四辩才而作证。义理具足。我今当说之。分别其义。使汝等知。布现分别之。谛听。善思念之</p>
<p>诸比丘对曰。如是。是时。诸比丘从舍利弗受教</p>
<p>舍利弗告曰。何等是四辩才。我得证者所谓义辩。我由此得证所谓法辩。我由此得证所谓应辩。我由此得证所谓自辩。我今当广分别其义。若当四部之众有狐疑者。我今现在可问其义。若复。诸贤。于四禅有狐疑者。若复。诸贤。于四等心有狐疑者。可问我。今当说之。设复。诸贤。于四意断有狐疑者。可问我义。我今当说。四神足．四意止．四谛。有狐疑者。便来问我义。我今当说之。今不问者。后悔无益。我今唯有世尊．无所著．等正觉所有深法。所行众事。亦问我义。我当说之。后勿有悔</p>
<p>是时。尊者大目揵连到时。著衣持钵。欲入罗阅城乞食。是时。执杖梵志遥见目连来。各各相诣谓曰。此是沙门瞿昙弟子中。无有出此人上。我等尽共围已。而取打杀</p>
<p>是时。彼梵志便共围捉。各以瓦石打杀而便舍去。身体无处不遍。骨肉烂尽。酷痛苦恼。不可称计</p>
<p>是时。大目揵连而作是念。此诸梵志围我取打。骨肉烂尽。舍我而去。我今身体无处不痛。极患疼痛。又无气力可还至园。我今可以神足还至精舍。是时。目连即以神足还至精舍。到舍利弗所。在一面坐</p>
<p>是时。尊者大目揵连语舍利弗言。此执杖梵志围我取打。骨肉烂尽。身体疼痛。实不可堪。我今欲取般涅槃。故来辞汝</p>
<p>时舍利弗言。世尊弟子之中。神足第一。有大威力。何故不以神足而避乎</p>
<p>目连报言。我本所造行极为深重。要索受报。终不可避。非是空中而受此报。然我今日身极患疼痛。故来辞汝。取般涅槃</p>
<p>舍利弗言。诸有比丘．比丘尼修四神足。多广演其义。若彼人意中欲住劫．过劫。乃至不灭度。何以不住而灭度乎</p>
<p>目连报言。如是。舍利弗。如来言。若比丘．比丘尼修四神足。欲住寿经劫者。亦可得耳。但如来住劫住者。我亦住耳。但今日世尊不久当取般涅槃。众生之类寿命极短。又我不忍见世尊取般涅槃。然我身体极为疼痛。欲取般涅槃</p>
<p>尔时。舍利弗语目连言。汝今小停。我当先取灭度。是时。目连默然不对</p>
<p>是时。舍利弗往至世尊所。头面礼足。在一面坐。时。舍利弗白世尊言。我今欲取灭度。唯愿听许</p>
<p>是时。世尊默然不对。时舍利弗再三白世尊言。我今正是时。欲取般涅槃</p>
<p>是时。世尊告舍利弗。汝今何故不住一劫。乃过一劫</p>
<p>舍利弗白世尊言。我躬从世尊闻。躬自承受。众生之类受命极短。极寿不过百岁。以众生命短。故如来寿亦短。若当如来住寿一劫者。我当亦住寿一劫</p>
<p>世尊告曰。如舍利弗言。以众生命短。故如来寿亦短。然复此事亦不可论。所以然者。过去久远阿僧祇劫。有佛名善念誓愿如来．至真．等正觉。出现于世。当于尔时。人寿八万岁。无有中夭者。彼善念誓愿如来当成佛时。即其日便化作无量佛。立无量众生在三乘行。有在不退转地住者。复立无量众生在四姓家。复立无量众生在四天王宫．艳天．兜术天．化自在天．他化自在天．梵迦夷天．欲天．色天．无色天。亦于其日。于无余涅槃界而般涅槃。而今舍利弗言。以众生寿短。故如来寿命亦短。云何。舍利弗。而作是说。如来当住一劫。至一劫。我亦当住一劫。至一劫。然复众生。不能知如来寿命长短。舍利弗当知。如来有四不可思议事。非小乘所能知。云何为四。世不可思议。众生不可思议。龙不可思议。佛土境界不可思议。是谓。舍利弗。有四不可思议</p>
<p>舍利弗言。如是。世尊。有四不可思议。世界．众生．龙宫．佛土实不可思议。然长夜恒有此念。释迦文佛终不住一劫。又复诸天来至我所。而语我言。释迦文佛不久在世。年向八十。然今世尊不久当取涅槃。我今不堪见世尊取般涅槃。又我躬从如来闻此语。诸过去．当来．今现在。诸佛上足弟子先取般涅槃。然后佛取般涅槃。又最后弟子亦先取般涅槃。然后世尊不久当取灭度。唯愿世尊听取灭度</p>
<p>世尊告曰。今正是时</p>
<p>舍利弗即住如来前坐。正身正意。系念在前。而入初禅。从初禅起。入二禅。从二禅起。复入三禅。从三禅起。复入四禅。从四禅起。复入空处．识处．不用处．有想无想处。从有想无想起。入灭尽定。从灭尽定起。入有想无想处。从有想无想起。入不用处．识处．空处。从空处起。入第四禅。从第四禅起。入三禅。从第三禅起。入第二禅。从第二禅起。入初禅。从初禅起。入第二禅。从第二禅起。入第三禅。从第三禅起。入第四禅。时。尊者舍利弗从四禅起已。告诸比丘。此名师子奋迅三昧</p>
<p>是时。诸比丘叹未曾有。甚奇。甚特。尊者舍利弗入三昧。速疾乃尔</p>
<p>尔时。舍利弗即从坐起。头面礼世尊足。便退而去</p>
<p>当于尔时。众多比丘从舍利弗后。时舍利弗还顾语。诸贤。各欲所至</p>
<p>众多比丘报曰。我等欲得供养尊者舍利</p>
<p>舍利弗言。止。止。诸贤。此则为供养已。吾自有沙弥。足得供养我耳。汝等各还所在。思惟道化。善修梵行。尽于苦际。如来出世。甚难可遇。时时乃出。犹优昙钵华时时乃出。如来亦复如是。亿劫乃出。人身亦复难克。有信成就亦复难得。欲求出家学如来法亦复难得。一切诸行欲使不灭尽。此亦难得。灭于爱欲永尽无余。灭尽涅槃。今有四法本末。如来之所说。云何为四。一切诸行无常。是谓初法本末。如来之所说。一切诸行苦。是谓第二法本末。如来之所说。一切诸行无我。是谓第三法本末。如来之所说。涅槃为永寂。是谓第四法本末。如来之所说。是谓。诸贤。四法本末。如来之所说</p>
<p>尔时。诸比丘咸共堕泪。今舍利弗灭度。何速乃尔。</p>
<p>尔时。尊者舍利弗告诸比丘。止。止。诸贤。慎莫愁忧。变易之法。欲使不变易者。此事不然。须弥山王尚有无常之变。况复芥子之体。舍利弗比丘而免此患乎。如来金刚之身。不久亦当取般涅槃。何况我身。然汝等各修其法行。得尽苦际</p>
<p>是时。尊者舍利弗往诣精舍。到已。收摄衣钵。出于竹园。往诣本生住处。是时。尊者舍利弗渐渐乞食至摩瘦国。尔时。尊者舍利弗游于摩瘦本生之处。身遇疾病。极为苦痛。时。唯有均头沙弥供养。目下除去不净。供给清净</p>
<p>是时。释提桓因知舍利弗心中所念。譬如力士屈申臂顷。从三十三天没不现。来至舍利弗精舍中。至已。头面礼足。复以两手摩舍利弗足。自称姓名。而作是说。我是天王帝释</p>
<p>舍利弗言。快哉。天帝。受命无穷</p>
<p>释提桓因报言。我今欲供养尊者舍利</p>
<p>时舍利弗报言。止。止。天帝。此则为供养已。诸天清净。阿须轮．龙．鬼及诸天之众。我今自有沙弥。足堪使令</p>
<p>时。释提桓因再三白舍利弗言。我今欲作福业。莫见违愿。今欲供养尊者舍利</p>
<p>是时。舍利弗默然不对</p>
<p>时。释提桓因躬自除粪。不辞谦苦</p>
<p>是时。尊者舍利弗即以其夜而般涅槃。是时。此地六变震动。有大音声。雨诸天华。作倡伎乐。诸天侧塞虚空。神妙诸天亦散拘牟头华。或以栴檀杂碎之香而散其上。时。舍利弗已取灭度。诸天皆在空中。悲号啼哭。不能自胜。虚空之中。欲天．色天．无色天。悉共堕泪。亦如春月细雨和畅。尔时。亦复如是。今尊者舍利弗取般涅槃。何其速哉</p>
<p>是时。释提桓因集一切众香。而耶维尊者舍利弗身。种种供养已。而收舍利及衣钵。而付均头沙弥。又告之曰。此是汝师舍利及衣钵。往奉世尊。到已。以此因缘。具白世尊。若有所说者。便奉行之</p>
<p>是时。均头报言。如是。拘翼</p>
<p>是时。均头沙弥捉衣．持钵及舍利。往至阿难所。白阿难曰。我师已取灭度。今持舍利．衣钵来。用上世尊</p>
<p>时阿难见已。即堕泪而作是语。汝亦来共至世尊所。以此因缘。共白世尊。若世尊有所说。我等常奉行之</p>
<p>均头报言。如是。尊者</p>
<p>是时。阿难将均头沙弥至世尊所。头面礼足。白世尊曰。此均头沙弥来至我所。白我言。我师已灭度。今持衣钵来奉上如来。我今日心意烦恼。志性迷惑。莫知东西。闻尊者舍利弗取般涅槃。怅然伤心</p>
<p>世尊告曰。云何。阿难。舍利弗比丘用戒身般涅槃乎</p>
<p>阿难对曰。非也。世尊</p>
<p>世尊告曰。云何。阿难。用定身．慧身．解脱所见身。而取灭度乎</p>
<p>阿难白佛言。舍利弗比丘不用戒身．定身．慧身．解脱身．解脱所见身。而取灭度。但舍利弗比丘恒喜教化。说法无厌足。与诸比丘教诫。亦无厌足。我今忆此舍利弗深恩过多。是以愁悒耳</p>
<p>世尊告曰。止。止。阿难。莫怀愁忧。不常之物。欲使恒在者。此事不然。夫生有死。云何。阿难。过去诸佛尽非灭度乎。譬如灯炷。油尽即灭。如从宝藏．定光至今七佛及弟子众。尽非般涅槃乎。如是辟支佛审谛．高称．远闻．尼嗟优尼般嗟伽罗。优般伽罗。尔许辟支佛尽非灭度乎。贤劫之初。大国圣王名曰善悦摩诃提婆。如是转轮圣王今为所在。岂非尽非般涅槃乎</p>
<p>尔时。世尊便说此偈</p>
<p>一切行无常　　生者当有死</p>
<p>不生不复灭　　此灭最第一</p>
<p>增壹阿含经卷第十八</p>
<p>增壹阿含经卷第十九</p>
<p>东晋罽宾三藏瞿昙僧伽提婆译</p>
<p>四意断品第二十六之余</p>
<p>世尊告阿难曰。汝今授舍利弗舍利来</p>
<p>阿难对曰。如是。世尊。是时。阿难即授舍利在世尊手</p>
<p>尔时。世尊手执舍利已。告诸比丘。今此是舍利弗比丘舍利。智慧聪明高才之智。若干种智。智不可穷。智无涯底。智有速疾之智。有轻便之智。有利机之智。有甚深之智。有审谛之智。少欲知足。乐闲静之处。有猛勇意。所为不乱。无怯弱心。能有所忍。除去恶法。体性柔和。不好斗讼。恒修精进。行三昧。习智慧。念解脱。修行解脱所知见身。比丘当知。犹如大树而无其枝。然今日比丘僧。如来是大树。舍利弗比丘而取灭度。似树无枝。若舍利弗所游之方。彼方便遇大幸云。舍利弗在彼方止。所以然者。舍利弗比丘能与外道异学共议论。无不降伏者</p>
<p>是时。大目揵连闻舍利弗灭度。即以神足。至世尊所。头面礼足。在一面住。尔时。大目揵连白世尊曰。舍利弗比丘今已灭度。我今辞世尊。欲取灭度</p>
<p>尔时。世尊默然不对</p>
<p>如是再三白世尊曰。我欲取灭度。尔时。世尊亦复默然不报</p>
<p>尔时。目连以见世尊默然不报。即礼世尊足。便退而去。还诣精舍。收摄衣钵。出罗阅城。自往本生处。尔时。有众多比丘从尊者目连后。是时。众多比丘共目连到摩瘦村。在彼游化。身抱重患</p>
<p>是时。目连躬自露地敷座而坐。而入初禅。从初禅起。入第二禅。从第二禅起。入第三禅。从第三禅起。入第四禅。从第四禅起。入空处。从空处起。入识处。从识处起。入不用处。从不用处起。入有想无想处。从有想无想处起。入火光三昧。从火光三昧起。入水光三昧。从水光三昧起。入灭尽定。从灭尽定起。入水光三昧。从水光三昧起。入火光三昧。从火光三昧起。入有想无想定。从有想无想定起。入不用处。从不用处起。入识处．空处．四禅．三禅．二禅．初禅。从初禅起。飞在空中。坐卧经行。身上出火。身下出水。或身下出火。身上出水。作十八变。神足变化</p>
<p>是时。尊者大目揵连还下就座。结跏趺坐。正身正意。系念在前。复入初禅。从初禅起。入第二禅。从第二禅起。入第三禅。从第三禅起。入第四禅。从第四禅起。入空处。从空处起。入识处。从识处起。入不用处。从不用处起。入有想无想处。从有想无想处起。入火光三昧。从火光三昧起。入水光三昧。从水光三昧起。入灭尽定。从灭尽定起。还入水光．火光．有想无想处．不用处．识处．空处．四禅．三禅．二禅．初禅。复从初禅起。入第二禅。从第二禅起。入第三禅。从第三禅起。入第四禅。从第四禅起。寻时取灭度。尔时。大目揵连已取灭度</p>
<p>是时。此地极大震动。诸天各各相告来下。省觐大目揵连。持用供养尊德。或以种种香华来供养者。诸天在空中作倡伎乐。弹琴．歌舞用供养尊者目揵连上</p>
<p>尔时。尊者大目揵连已取灭度。是时。那罗陀村中一由旬内。诸天侧满其中。尔时。复有众多比丘持种种香华。散尊者目揵连尸上</p>
<p>尔时。世尊从罗阅城渐渐乞食。将五百比丘。人中游化。往诣那罗陀村。五百比丘俱。尔时。舍利弗．目连取灭度未久。尔时。世尊在露地而坐。默然察诸比丘已。默然观诸比丘已。告诸比丘。我今观此众人中。大有损减。所以然者。今此众中无有舍利弗．目揵连比丘。若舍利弗．目揵连所游之方。彼方便为不空。闻舍利弗．目揵连今在此一方。所以然者。舍利弗．目揵连比丘堪任降此外道</p>
<p>尔时。世尊告诸比丘。诸佛所造甚奇。甚特。有此二智慧．神足弟子取般涅槃。然如来无有愁忧。正使过去恒沙如来。亦复有此智慧．神足弟子。正使当来诸佛出世。亦当有此智慧．神足弟子。比丘当知。世间有二施业。云何为二。所谓财施．法施。比丘当知。若论财施者。当从舍利弗．目连比丘求。若欲求法施者。当从我求之。所以然者。我今如来无有财施。汝等今日可供养舍利弗．目揵连比丘舍利</p>
<p>尔时。阿难白佛言。云何得供养舍利弗．目揵连舍利</p>
<p>世尊告曰。当集种种香华于四衢道头。起四寺偷婆。所以然者。若有起寺。此人有四种应起偷婆。云何为四。转轮圣王应起偷婆。漏尽阿罗汉应起偷婆。辟支佛应起偷婆。如来应起偷婆</p>
<p>是时。阿难白世尊曰。有何因缘如来应起偷婆。复有何因缘辟支佛．漏尽阿罗汉．转轮圣王应起偷婆</p>
<p>世尊告曰。汝今当知。转轮圣王加行十善。修十功德。亦复教人行十善功德。云何为十。己身不杀生。复教他人使不杀生。己身不盗。复教他人使不盗。己身不淫。复教他人使不淫。己身不妄语。复教他人使不妄语。己身不绮语。复教他人使不绮语。己身不嫉妒。复教他人使不嫉妒。己身不斗讼。复教他人使不斗讼。己身意正。复教他人使不乱意。身自正见。复教他人使行正见。比丘当知。转轮圣王有此十功德。是故应与起偷婆</p>
<p>是时。阿难白世尊曰。复以何因缘如来弟子应与起偷婆</p>
<p>世尊告曰。阿难当知。漏尽阿罗汉以更不复受有。净如天金。三毒五使永不复现。以此因缘如来弟子应与起偷婆</p>
<p>阿难白佛。以何因缘辟支佛应与起偷婆</p>
<p>世尊告曰。有辟支佛。无师自悟。去诸结使。更不受胎。是故应与起偷婆</p>
<p>是时。阿难白世尊曰。复以何因缘如来应与起偷婆</p>
<p>世尊告曰。于是。阿难。如来有十力．四无所畏。不降者降。不度者度。不得道者令得道。不般涅槃者令般涅槃。众人见已。极怀欢喜。是谓。阿难。如来应与起偷婆。是谓如来应与起偷婆</p>
<p>尔时。阿难闻世尊所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。尊者婆迦梨身得重患。卧在大小便上。意欲自刀杀。无此势可自坐起。是时。尊者婆迦梨告侍者。汝今可持刀来。吾欲自杀。所以然者。如今日释迦文佛弟子之中。信解脱者无出我上。然我今日有漏心不解脱。所以然者。然如来弟子遇苦恼时。亦复求刀自杀。我今用此命。为不能从此岸至彼岸</p>
<p>是时。婆迦梨弟子出家未久。未知今世．后世。不知从此岸至彼岸。亦复不知死此生彼。便授刀与之。时。婆迦梨手执刀已。以信坚固。持刀自刺</p>
<p>是时。婆迦梨以刀自刺。而作是念。释迦文佛弟子之中。所作非法。得恶利不得善利。于如来法中。不得受证而取命终。是时。尊者婆迦梨便思惟是五盛阴。是谓此色。是谓色习。是谓色灭尽。是谓痛．想．行．识。是谓痛．想．行．识集。是谓痛．想．行．识．灭尽。彼于此五盛阴熟思惟之。诸有生法皆是死法。知此已。便于有漏心得解脱。尔时。尊者婆迦梨于无余涅槃界而般涅槃</p>
<p>尔时。世尊以天耳听闻尊者婆迦梨求刀自杀。尔时。世尊告阿难。诸比丘在舍卫城者。尽集一处。吾欲所敕</p>
<p>是时。尊者阿难受世尊教。即集诸比丘。在普集讲堂。还白世尊曰。今日比丘已集一处</p>
<p>是时。世尊将比丘僧。前后围绕。至彼婆迦梨比丘精舍。当于尔时。弊魔波旬欲得知尊者婆迦梨神识所在。为在何处。为在人耶。为非人耶。天．龙．鬼神．干沓和．阿须伦．迦留罗．摩休勒．阅叉。今此神识竟为所在。在何处生游。不见东西南北。四维上下。皆悉周遍而不知神识之处。是时。魔波旬身体疲极。莫知所在</p>
<p>尔时。世尊将比丘僧。前后围绕。至彼精舍。尔时。世尊观魔波旬欲得知神识所在。世尊告诸比丘。汝等颇闻此精舍之中有大声乎。又在光怪</p>
<p>诸比丘对曰。如是。世尊。我等已见</p>
<p>世尊告曰。此弊魔波旬。欲得知婆迦梨神识所在</p>
<p>是时。尊者阿难白世尊曰。唯愿世尊说婆迦梨比丘神识为何所在</p>
<p>世尊告曰。婆迦梨比丘神识永无所著。彼族姓子以般涅槃。当作如是持</p>
<p>是时。尊者阿难白世尊曰。此婆迦梨比丘何日得此四谛</p>
<p>世尊告曰。今日之中得此四谛</p>
<p>阿难白佛。此比丘抱病经久。本是凡人</p>
<p>世尊告曰。如是。阿难。如汝所言。但彼比丘谦苦甚久。诸有释迦文佛弟子之中。信解脱者此人最胜。然有漏心未得解脱。我今可求刀自刺。是时。彼比丘临自刺时。即思惟如来功德。舍寿之日。思惟五盛阴。是谓此色习．此色灭尽。尔时。彼比丘思惟此已。诸有习之法皆悉灭尽。此比丘已般涅槃</p>
<p>尔时。阿难闻佛所说。欢喜奉行</p>
<p>四意断之法　　四闇．老耄法</p>
<p>阿夷．法本末　　舍利．婆迦梨</p>
<p>增壹阿含经等趣四谛品第二十七</p>
<p>（一）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。是谓。比丘。我等常所说法。所谓四谛。以无数方便而观察此法。分别其义。广与人演。云何为四。所谓苦谛之法。以无数方便而观察此法。分别其义。广与人演。以无数方便说习．尽．道谛。而观察此法。分别其义。广与人演</p>
<p>汝等比丘。当亲近舍利弗比丘。承事供养。所以然者。彼舍利弗比丘以无数方便。说此四谛。广与人演。当舍利弗比丘与诸众生及四部众。分别其义。广与人演。时不可计众生诸尘垢尽。得法眼净</p>
<p>汝等比丘。当亲近舍利弗．目犍连比丘。承事供养。所以然者。舍利弗比丘众生之父母。以生已长养令大者目犍连比丘。所以然者。舍利弗比丘与人说法要。成四谛。目犍连比丘与人说法要。成第一义。成无漏行。汝等当亲近舍利弗．目犍连比丘。世尊作是语已。还入静室</p>
<p>世尊去未久。尔时舍利弗告诸比丘。其有能得四谛法者。彼人快得善利。云何为四。所谓苦谛。以无数方便广演其义。云何为苦谛。所谓生苦．老苦．病苦．死苦．忧悲恼苦．怨憎会苦．恩爱别苦．所求不得苦。取要言之。五盛阴苦。是谓苦谛</p>
<p>云何苦习谛。所谓爱结是也</p>
<p>云何为尽谛。所谓尽谛者。爱欲结永尽无余。是谓尽谛</p>
<p>云何为道谛。所谓贤圣八品道是。正见．正治．正语．正方便．正命．正业．正念．正定。是谓道谛也。彼众生快得善利。乃能闻此四谛之法</p>
<p>尔时。尊者舍利弗当说此法。无量不可计众生闻此法时。诸尘垢尽。得法眼净</p>
<p>我等亦快得善利。世尊与我说法。安处福地</p>
<p>是故。四部之众。求于方便。行此四谛。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。众多比丘入舍卫城。时。众多比丘便作是念。然我等乞食日犹故早。我等可往至外道异学村与共论义</p>
<p>是时。众多比丘便往至外道村中。到已。共相问讯。在一面坐已。在一面坐。尔时。异学问道人曰。沙门瞿昙与诸弟子而说此法。汝等比丘。尽当学此法。悉当了知。以了知已。当共奉行。我等亦与诸弟子而说此法。汝等尽当而学此法。悉当了知。以了知已。当共奉行。沙门瞿昙与我等有何等异。有何增减。所谓彼说法。我亦说法。彼教诲。我亦教诲</p>
<p>尔时。众多比丘闻此语已。亦不言是。复不言非。即从坐起而去。尔时。众多比丘自相谓曰。我等当以此义。往白世尊</p>
<p>尔时。众多比丘入舍卫城乞食。食已。收摄衣钵。以尼师檀著左肩上。往诣世尊所。头面礼足。在一面坐。尔时。众多比丘以此因缘。具白世尊</p>
<p>尔时。世尊告诸比丘。若彼外道作此问者。汝等当以此语报彼曰。为一究竟。为众多究竟乎。或能彼梵志平等说者。应作是说。是一究竟。非众多究竟。彼究竟者。为是有欲究竟。为无欲究竟。所谓彼究竟者。谓无欲究竟。云何彼究竟者。有恚究竟。为无恚究竟。所谓彼究竟者。无恚究竟。非有恚究竟。云何有痴究竟。无痴究竟。所谓彼究竟者。无痴究竟。云何彼究竟者。为是有爱究竟。为无爱究竟。所谓彼究竟者。无爱究竟。云何彼究竟者。有受究竟。为无受究竟。所谓彼究竟者。无受究竟。云何彼究竟者。为是智者。为非智者。所谓智者所究竟。此究竟者。为是怒者所究竟。为非怒者所究竟。所谓此究竟。彼当作是说。非怒者所究竟</p>
<p>比丘。有此二见。云何为二见。所谓有见．无见。诸有沙门．婆罗门不知此二见之本末。彼便有欲心．有嗔恚心．有愚痴心．有爱心．有受心。彼是无知。彼有怒心。不与行相应。彼人不脱生．老．病．死．愁．忧．苦．恼。辛酸万端不脱于苦。诸有沙门．婆罗门如实而知之。彼便无愚痴．嗔恚之心。恒与行相应。便得脱生．老．病．死。今说苦之元本。如是。比丘。有此妙法。斯名平等之法。诸不行平等法者。则堕五见</p>
<p>今当说四受云何为四受。所谓欲受．见受．戒受．我受。是谓四受。若有沙门．婆罗门尽知欲受之名。彼虽知欲受之名。复不相应者。彼尽分别诸受之名。先分别欲受之名。而不分别见受．戒受．我受之名。所以然者。以彼沙门．婆罗门不能分别此三受之名。是故。或有沙门．婆罗门尽分别此诸受。彼便分别欲受．见受。不分别戒受．我受。所以然者。以彼沙门．婆罗门不能分别二受。若使沙门．婆罗门尽能分别诸受。或复有不具者。彼便能分别欲受．见受．戒受。不分别我受。所以然者。以彼沙门．婆罗门不能分别我受故。是故。复有沙门．婆罗门尽分别诸受。然复有不具者。此名四受</p>
<p>有何等义。云何分别。所谓四受者。由爱而生。如是。比丘有是妙法所应分别。若有不行此诸受。此不名为平等。所以然者。诸法之义难了难解。如此非法之义者。非三耶三佛之所说也。比丘当知。如来尽能分别一切诸受。以能分别一切诸受。则与相应。则能分别欲受．见受．我受．戒受。是故。如来尽分别诸受。则与法共相应。无有相违</p>
<p>此四受由何而生。然此四受由爱而生。由爱而长。成就此受。彼便不能起于诸受。以不起诸受。则不恐惧。以不恐惧。便般涅槃。生死已尽。梵行已立。所造已办。更不复受有。如实知之。如是比丘。有此妙法。如实而知之。具足诸法．法行之本。所以然者。以其此法极微妙故。诸佛之所说。则于诸行无有缺漏。于是。比丘有初沙门．第二沙门．第三沙门．第四沙门。更无复有沙门出此上者．能胜此者。作如是师子之吼</p>
<p>诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在舍卫国祇树给孤独园</p>
<p>尔时。阿那邠邸长者往至世尊所。头面礼足。在一面坐。尔时。世尊问长者曰。云何。长者。汝家中恒布施耶</p>
<p>长者白佛。贫家恒行布施。又饮食粗弊。不与常同</p>
<p>世尊告曰。若布施之时。若好．若丑。若多．若少。然不用心意。复不发愿。复无信心。由此行报。所生之处不得好食。意不贪乐。意亦复不乐著于好衣裳。亦复不乐著好田业。心亦不著五欲之中。正使有仆从奴婢。亦复不受其教。所以然者。正由其中不用心故。故受其报。若长者布施之时。若好．若丑。若多．若少。当至诚用心。勿有增损。废后世桥梁。彼若所生之处。饮食自然。七财具足。心恒乐五欲之中。正使有奴婢使人。恒受其教。所以然者。由于中发欢喜心故</p>
<p>长者当知。过去久远有梵志名毗罗摩。饶财多宝。真珠．虎珀．砗磲．玛瑙．水精．琉璃。好喜布施。尔时。布施之时。用八万四千银钵盛满碎金。复有八万四千金钵盛满碎银。作如是施。复以八万四千金银澡罐施。复以八万四千牛。皆以金银覆角。皆作如是布施。复以八万四千玉女布施。衣裳自覆。复以八万四千卧具。皆用氍氀文绣毾[登*毛]自覆。复以八万四千衣裳布施。复以八万四千龙象布施。皆用金银挍饰。复以八万四千匹马布施。皆用金银鞍勒自副。复以八万四千车布施。作如是大施。复以八万四千房舍布施。于四城门中布施。须食与食。须衣与衣。衣被．饮食．床卧具．病瘦医药。皆悉与之</p>
<p>长者当知。彼毗罗摩虽作是布施。不如作一房舍。持用布施招提僧。此福不可计量。正使彼作如是施。及作房舍持用施招提僧。不如受三自归佛．法．圣众。此福不可称计。正使彼人作如是施。及作房舍。又受三自归。虽有此福。犹不如受持五戒。正使彼人作如是施。及作房舍。受三自归。受持五戒。虽有此福。故不如弹指之顷。慈愍众生。此福功德不可称计</p>
<p>正使彼人作如是施。作僧房舍。受三自归。奉持五戒。及弹指之顷。慈愍众生。虽有此福。故不如须臾之间。起于世间不可乐想。此福功德不可称量。然彼所作功德。我尽证明。作僧房舍。我亦知此福。受三自归。我亦知此福。受持五戒。我亦知此福。弹指之顷。慈愍众生。我亦知此福。须臾之间。起于世间不可乐想。我亦知此福</p>
<p>尔时。彼婆罗门作如是大施者。岂是异人乎。莫作是观也。所以然者。尔时施主者。即我身是也。长者当知。过去久远所作功德。信心不断。不起著想。是故。长者。若欲布施之时。若多．若少。若好．若丑。欢喜惠施。勿起想著。手自布施。莫使他人。发愿求报。后求受福。长者当获无穷之福。如是。长者。当作是学</p>
<p>尔时。长者闻佛所说。欢喜奉行</p>
<p>（四）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若日初出之时。人民之类普共田作。百鸟悲鸣。婴垓哀唤。我今。比丘当知。此是譬喻。当解其义。此义云何当解。若日初出之时。此譬如来出世。人民之类普共田作。此譬如檀越施主。随时供给衣被．饭食．床卧具．病瘦医药。百鸟悲鸣者。此高德法师之喻。能与四部之众说微妙之法。婴垓唤呼者。此弊魔波旬之喻。是故。诸比丘。如日初出。如来出世。除去闇冥。靡不照明。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。弥勒菩萨至如来所。头面礼足。在一面坐。尔时。弥勒菩萨白世尊言。菩萨摩诃萨成就几法。而行檀波罗蜜。具足六波罗蜜。疾成无上正真之道</p>
<p>佛告弥勒。若菩萨摩诃萨行四法本。具足六波罗蜜。疾成无上正真等正觉。云何为四。于是。菩萨惠施佛．辟支佛。下及凡人。皆悉平均不选择人。恒作斯念。一切由食而存。无食则丧。是谓菩萨成就此初法。具足六度</p>
<p>复次。菩萨若惠施之时。头．目．髓．脑。国．财．妻．子。欢喜惠施。不生著想。由如应死之人临时还活。欢喜踊跃。不能自胜。尔时。菩萨发心喜悦。亦复如是。布施誓愿不生想著</p>
<p>复次。弥勒。菩萨布施之时。普及一切。不自为己使成无上正真之道。是谓成就此三法。具足六度</p>
<p>复次。弥勒。菩萨摩诃萨布施之时。作是思惟。诸有众生之类。菩萨最为上首。具足六度。了诸法本。何以故。食已。诸根寂静。思惟禁戒。不兴嗔恚。修行慈心。勇猛精进。增其善法。除不善法。恒若一心。意不错乱。具足辩才。法门终不越次。使此诸施具足六度。成就檀波罗蜜</p>
<p>若菩萨摩诃萨行此四法。疾成无上正真等正觉。是故。弥勒。若菩萨摩诃萨欲施之时。当发此誓愿。具足诸行。如是。弥勒。当作是学</p>
<p>尔时。弥勒闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。如来出世有四无所畏。如来得此四无所畏。便于世间无所著。在大众中而师子吼转于梵轮</p>
<p>云何为四。我今已办此法。正使沙门．婆罗门．魔．若魔天。蜎飞蠕动之类。在大众中言我不成此法。此事不然。于中得无所畏。是为第一无所畏</p>
<p>如我今日诸漏已尽。更不受胎。若有沙门．婆罗门。众生之类。在大众中言我诸漏未尽者。此事不然。是谓第二无所畏</p>
<p>我今已离愚闇法。欲使还就愚闇之法者。终无此处。若复沙门．婆罗门．魔．若魔天。众生之类。在大众中言我还就愚闇之法者。此事不然。是谓如来三无所畏</p>
<p>诸贤圣出要之法。尽于苦际。欲使不出要者。终无此处。若有沙门．婆罗门．魔．若魔天。众生之类。在大众中言如来不尽苦际者。此事不然。是谓如来四无所畏</p>
<p>如是。比丘。如来四无所畏在大众之中。能师子吼转于梵轮。如是。比丘。当求方便。成四无所畏。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。今有四人。聪明勇悍。博古明今。法法成就云何为四。比丘多闻博古明今。在大众中最为第一。比丘尼多闻博古明今。在大众中最为第一。优婆塞多闻博古明今。在大众中最为第一。优婆斯多闻博古明今。在大众中最为第一。是谓。比丘。有此四人在大众中最为第一</p>
<p>尔时。世尊便说此偈</p>
<p>勇悍无所畏　　多闻能说法</p>
<p>在众为师子　　能除怯弱法</p>
<p>比丘戒成就　　比丘尼多闻</p>
<p>优婆塞有信　　优婆斯亦尔</p>
<p>在众为第一　　若能和顺众</p>
<p>欲知此义者　　如日初出时</p>
<p>是故。诸比丘。当学博古明今。法法成就。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（八）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有四种金翅鸟。云何为四。有卵生金翅鸟。有胎生金翅鸟。有湿生金翅鸟。有化生金翅鸟。是四种金翅鸟。如是比丘。有四种龙。云何为四。有卵生龙。有胎生龙。有湿生龙。有化生龙。是谓。比丘。有四种龙</p>
<p>比丘当知。若彼卵生金翅鸟欲食龙时。上铁叉树上。自投于海。而彼海水纵广二十八万里。下有四种龙宫。有卵种龙。有胎种龙。有湿种龙。有化种龙。是时。卵种金翅鸟。以大翅搏水两向。取卵种龙食之。设当向胎种龙者。金翅鸟身即当丧亡。尔时。金翅鸟搏水取龙。水犹未合。还上铁叉树上</p>
<p>比丘当知。若胎生金翅鸟欲食龙时。上铁叉树上。自投于海。然彼海水纵广二十八万里。搏水下至值胎种龙。若值卵生龙者。亦能捉之衔出海水。若值湿生龙者。鸟身即死</p>
<p>比丘当知。若湿生金翅鸟欲食龙时。上铁叉树上。自投于海。彼若得卵生龙．胎生龙．湿生龙。皆能捉之。设值化生龙者。鸟身即死</p>
<p>若。比丘。化生金翅鸟欲食龙时。上铁叉树上。自投于海。然彼海水纵广二十八万里。搏水下至值卵种龙．胎种龙．湿种龙．化种龙。皆能捉之。海水未合之顷。还上铁叉树上</p>
<p>比丘当知。若使龙王身事佛者。是时金翅鸟不能食啖。所以然者。如来恒行四等之心。以是故鸟不能食龙。云何为四等。如来恒行慈心。恒行悲心。恒行喜心。恒行护心</p>
<p>是谓。比丘。如来恒有此四等心。有大筋力。有大勇猛。不可沮坏。以是之故。金翅之鸟不能食龙。是故。诸比丘。当行四等之心。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（九）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。若善知识惠施之时。有四事功德。云何为四。知时而施非不知时。自手惠施不使他人。布施常净洁非不净洁。施极微妙不有秽浊。善知识惠施之时。有此四功德</p>
<p>是故。诸比丘。善男子．善女人布施之时。当具此四功德。以具此功德。获大福业。得甘露灭。然此福德不可称量。言当有尔许福业。虚空所不能容受。犹如海水不可计量。言一斛．半斛．一合．半合。称数之名。但其福业不可具陈。如是。善男子．善女人所作功德不可称计。获大福业。得甘露灭。言当有尔许福德。是故。比丘。善男子．善女人当具此四功德。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（一○）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。今有四种之人。可敬可贵。世之福田。云何为四。所谓持信．奉法．身证．见到</p>
<p>彼云何名为持信人。或有一人受人教诫。有笃信心。意不疑难。有信于如来．至真．等正觉．明行成为．善逝．世间解．无上士．道法御．天人师。号佛．世尊。亦信如来语。亦信梵志语。恒信他语。不任己智。是谓名为持信人</p>
<p>彼云何名为奉法人。于是。有人分别于法。不信他人。观察于法。有耶。无耶。实耶。虚耶。彼便作是念。此是如来语。此是梵志语。以是知如来诸法者。便奉持之。诸有外道语者。而远离之。是谓名为奉法人</p>
<p>彼云何为身证人。于是。有人身自作证。亦不信他人。亦不信如来语。诸尊所说言教亦复不信。但任己性而游。是谓名为身证人</p>
<p>彼云何名为见到人。于是。有人断三结。成须陀洹不退转法。彼有此见便有惠施。有受者。有善恶之报。有今世．后世。有父。有母。有阿罗汉等受教者。身信作证而自游化。是谓名为见到人</p>
<p>是谓。比丘。有此四人。当念除上三人。念修身证之法。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>增壹阿含经卷第十九</p>
<p>增壹阿含经卷第二十</p>
<p>东晋罽宾三藏瞿昙僧伽提婆译</p>
<p>声闻品第二十八</p>
<p>（一）</p>
<p>闻如是</p>
<p>一时。佛在罗阅城迦兰陀竹园所。与大比丘众五百人俱</p>
<p>是时。四大声闻集在一处。而作是说。我等共观此罗阅城中。谁有不供奉佛．法．众作功德者。由来无信者。当劝令信如来．法．僧。尊者大目揵连．尊者迦叶．尊者阿那律．尊者宾头卢</p>
<p>尔时。有长者名跋提。饶财多宝。不可称计。金．银．珍宝．砗磲．玛瑙．真珠．虎魄．象马．车乘．奴婢．仆从。皆悉备具。又复悭贪不肯布施。于佛．法．众无有毫厘之善。无有笃信。故福已尽。更不造新。恒怀邪见。无施．无福．亦无受者。亦无今世．后世．善恶之报。亦无父母及得阿罗汉者。亦复无有而取证者。彼长者有七重门。门门有守人。不得使乞者诣门。复以铁笼络覆中庭中。恐有飞鸟来至庭中</p>
<p>长者有姊名难陀。亦复悭贪不肯惠施。不种功德之本。故者已灭。更不造新。亦怀邪见。无施．无福．亦无受者。亦无今世．后世．善恶之报。亦无父母．得阿罗汉。亦复无有而取证者。难陀门户亦有七重。亦有守门人。不令有来乞者。亦复以铁笼覆上。不使飞鸟来入家中。我等今日可使难陀母笃信佛．法．众</p>
<p>尔时。拔提长者清旦食饼。是时。尊者阿那律到时。著衣持钵。便从长者舍地中踊出。舒钵向长者。是时。长者极怀愁忧。即授少许饼与阿那律。是时。阿那律得饼已。还诣所在</p>
<p>是时。长者便兴嗔恚。语守门人言。我有教敕。无令有人入门内。何故使人来入</p>
<p>时。守门者报曰。门合牢固。不知此道士为从何来</p>
<p>尔时。长者默然不言</p>
<p>时。长者已食饼竟。次食鱼肉。尊者大迦叶著衣持钵。诣长者家。从地中踊出。舒钵向长者。时。长者甚怀愁忧。授小许鱼肉与之。是时。迦叶得肉。便于彼没。还归所在</p>
<p>是时。长者倍复嗔恚。语守门者言。我先有教令。不使人入家中。何故复使二沙门入家乞食</p>
<p>时。守门人报曰。我等不见此沙门为从何来入</p>
<p>长者报曰。此秃头沙门善于幻术。狂惑世人。无有正行</p>
<p>尔时。长者妇去长者不远而坐观之。然此长者妇是质多长者妹。从摩师山中取之。时。妇语长者言。可自护口。勿作是语。言。沙门学于幻术。所以然者。此诸沙门有大威神。所以来至长者家者多所饶益。长者。竟识先前比丘者乎</p>
<p>长者报曰。我不识之</p>
<p>时妇报言。长者。颇闻迦毗罗卫国斛净王子名阿那律。当生之时。此地六变震动。绕舍一由旬内。伏藏自出</p>
<p>长者报言。我闻有阿那律。然不见之耳</p>
<p>时。妇语长者言。此豪族之子。舍居家已。出家学道。修于梵行。得阿罗汉道。天眼第一。无有出者。然如来亦说。我弟子中天眼第一。所谓阿那律比丘是。次第二比丘来入乞者。为识不乎</p>
<p>长者报言。我不识之</p>
<p>其妇语言。长者。颇闻此罗阅城内大梵志名迦毗罗。饶财多宝。不可称计。有九百九十九头耕牛田作</p>
<p>长者报言。我躬自见此梵志身</p>
<p>其妇报言。长者。颇闻彼梵志息。名曰比波罗耶檀那。身作金色。妇名婆陀。女中殊胜者。设举紫磨金在前犹黑比白</p>
<p>长者报言。我闻此梵志有子。名曰比波罗耶檀那。然复不见</p>
<p>其妇报言。向者。后来比丘即是。其身舍此玉女之宝。出家学道。今得阿罗汉。恒行头陀。诸有头陀之行具足法者。无有出尊迦叶上也。世尊亦说。我弟子中第一比丘头陀行者。所谓大迦叶是。今长者快得善利。乃使贤圣之人来至此间乞食。我观此义已。故作是言。善自护口。莫诽谤贤圣之人。言作幻化。此释迦弟子皆有神德。当说此语</p>
<p>时。尊者大目揵连著衣持钵。飞腾虚空。诣长者家。破此铁笼。落在虚空中。结跏趺坐</p>
<p>是时。跋提长者见目犍连在虚空中坐。便怀恐怖。而作是说。汝是天耶</p>
<p>目连报言。我非天也</p>
<p>长者问言。汝是干沓和耶</p>
<p>目连报言。我非干沓和</p>
<p>长者问言。汝是鬼耶</p>
<p>目连报言。我非鬼也</p>
<p>长者问言。汝是罗刹啖人鬼耶</p>
<p>目连报言。我亦非罗刹啖人鬼也</p>
<p>是时。跋提长者便说此偈</p>
<p>为天干沓和　　罗刹鬼神耶</p>
<p>又言非是天　　罗刹鬼神者</p>
<p>不似干沓和　　方域所游行</p>
<p>汝今名何等　　我今欲得知</p>
<p>尔时。目连复以偈报曰</p>
<p>非天干沓和　　非鬼罗刹种</p>
<p>三世得解脱　　今我是人身</p>
<p>所可降伏魔　　成于无上道</p>
<p>师名释迦文　　我名大目连</p>
<p>是时。跋提长者语目连言。比丘。何所教敕</p>
<p>目连报言。我今欲与汝说法。善思念之</p>
<p>时。长者复作是念。此诸道士长夜著于饮食。然今欲论者。正当论饮食耳。若当从我索食者。我当言无也。然复作是念。我今少多听此人所说。尔时。目连知长者心中所念。便说此偈</p>
<p>如来说二施　　法施及财施</p>
<p>今当说法施　　专心一意听</p>
<p>是时。长者闻当说法施。便怀欢喜。语目连言。愿时演说。闻当知之</p>
<p>目连报言。长者当知。如来说五事大施。尽形寿当念修行</p>
<p>时。长者复作是念。目连向者欲说法施行。今复言有五大施。是时。目连知长者心中所念。复告长者言。如来说有二大施。所谓法施．财施。我今当说法施。不说财施</p>
<p>长者报言。何者是五大施</p>
<p>目连报言。一者不得杀生。此名为大施。长者。当尽形寿修行之。二者不盗。名为大施。当尽形寿修行。不淫．不妄语．不饮酒。当尽形寿而修行之。是谓。长者。有此五大施。当念修行</p>
<p>是时。跋提长者闻此语已。极怀欢喜。而作是念。释迦文佛所说甚妙。今所演说者。乃不用宝物。如我今日不堪杀生。此可得奉行。又我家中饶财多宝。终不偷盗。此亦是我之所行。又我家中有上妙之女。终不淫他。是我之所行。又我不好妄语之人。何况自当妄语。此亦是我之所行。如今日意不念酒。何况自尝。此亦是我之所行。是时。长者语目连言。此五施者我能奉行</p>
<p>是时。长者心中作是念。我今可饭此目连。长者仰头语目连言。可屈神下顾就此而坐</p>
<p>是时。目连寻声下坐。是时。跋提长者躬自办种种饮食与目连。目连食讫。行净水。长者作是念。可持一端[疊*毛]奉上目连</p>
<p>是时。入藏内而选取白[疊*毛]。欲取不好者。便得好者。寻复舍之。而更取[疊*毛]。又故尔好。舍之。复更取之</p>
<p>是时。目连知长者心中所念。便说此偈</p>
<p>施与心斗诤　　此福贤所弃</p>
<p>施时非斗时　　可时随心施</p>
<p>尔时。长者便作是念。今目连知我心中所念。便持白[疊*毛]奉上目连</p>
<p>是时。目连即与咒愿</p>
<p>观察施第一　　知有贤圣人</p>
<p>施中最为上　　良田生果实</p>
<p>时。目连咒愿已。受此白[疊*毛]。使长者受福无穷</p>
<p>是时。长者便在一面坐。目连渐与说法妙论。所谓论者。施论．戒论．生天之论。欲不净想。出要为乐。诸佛世尊所说之法。苦．习．尽．道。时。目连尽与说之。即于座上得法眼净。如极净之衣易染为色。此跋提长者亦复如是。即于座上得法眼净。以得法．见法．无有狐疑。而受五戒。自归佛．法．圣众。时。目连以见长者得法眼净。便说此偈</p>
<p>如来所说经　　根原悉备具</p>
<p>眼净无瑕秽　　无疑无犹豫</p>
<p>是时。跋提长者白目连曰。自今已后恒受我请。及四部众。当供给衣被．饭食．床卧具．病瘦医药。无所爱惜。是时。目连与长者说法已。便从坐起而去</p>
<p>余大声闻尊者大迦叶．尊者阿那律。语尊者宾头卢言。我等已度跋提长者。汝今可往降彼老母难陀</p>
<p>宾头卢报曰。此事大佳</p>
<p>尔时。老母难陀躬作酥饼。尔时。尊者宾头卢到时。著衣持钵。入罗阅城乞食。渐渐至老母难陀舍。从地中踊出。舒手持钵。从老母难陀乞食。是时。老母见宾头卢已。极怀嗔恚。并作是恶言。比丘当知。设汝眼脱者。我终不乞汝食也</p>
<p>是时。宾头卢即入三昧。使双眼脱出。是时。母难陀倍复嗔恚。复作恶言。正使沙门空中倒悬者。终不与汝食</p>
<p>是时。尊者宾头卢复以三昧力。在空中倒悬。时。母难陀倍复嗔恚而作恶言。正使沙门举身烟出者。我终不与汝食</p>
<p>是时。宾头卢复以三昧力举身出烟。是时。老母见已。倍复恚怒。而作是语。正使沙门举身燃者。我终不与汝食也</p>
<p>是时。宾头卢即以三昧。使身体尽燃。老母见已。复作是语。正使沙门举身出水者。我终不与汝食也</p>
<p>时。宾头卢复以三昧力。便举身皆出水。老母见已。复作是语。正使沙门在我前死者。我终不与汝食也</p>
<p>是时。尊者宾头卢即入灭尽三昧。无出入息。在老母前死。时。老母以不见出入息。即怀恐怖。衣毛皆竖。而作是语。此沙门释种子。多所识知。国王所敬。设闻在我家死者。必遭官事。恐不免济。并作是语。沙门还活者。我当与沙门食。是时。宾头卢即从三昧起</p>
<p>时。母难陀复作是念。此饼极大。当更作小者与之。时。老母取少许面作饼。饼遂长大。老母见已。复作是念。此饼极大。当更作小者。然饼遂大。当取先前作者持与之。便前取之。然复诸饼皆共相连。时。母难陀语宾头卢曰。比丘。须食者便自取。何故相娆乃尔</p>
<p>宾头卢报曰。大姊当知。我不须食。但须母欲有所说耳</p>
<p>母难陀报曰。比丘。何所戒敕</p>
<p>宾头卢曰。老母今当知。今持此饼往诣世尊所。若世尊有所戒敕者。我等当共奉行</p>
<p>老母报曰。此事甚快</p>
<p>是时。老母躬负此饼从尊者宾头卢后往至世尊所。到已。头面礼足。在一面立</p>
<p>尔时。宾头卢白世尊曰。此母难陀是跋提长者姊。悭贪独食不肯施人。唯愿世尊为说笃信之法。使得开解</p>
<p>尔时。世尊告母难陀。汝今持饼施与如来及与比丘僧</p>
<p>是时。母难陀即以奉上如来及余比丘僧。故有遗余饼在。母难陀白世尊言。故有残饼</p>
<p>世尊曰。更饭佛．比丘僧</p>
<p>母难陀受佛教令。复持此饼饭佛及比丘僧。然后复故有饼在。是时。世尊告母难陀。汝今当持此饼与比丘尼众．优婆塞．优婆夷众</p>
<p>然故有饼在。世尊告曰。可持此饼施与诸贫穷者</p>
<p>然故有饼在。世尊告曰。可持此饼弃于净地。若著极清净水中。所以然者。我终不见沙门．婆罗门．天及人民能消此饼。除如来．至真．等正觉</p>
<p>对曰。如是。世尊。是时。母难陀即以此饼。舍著净水中。即时火焰起。母难陀见已。寻怀恐惧。往至世尊所。头面礼足。在一面坐</p>
<p>是时。世尊渐与说法。所谓论者。施论．戒论．生天之论。欲不净想。漏为秽污。出家为要。尔时。世尊以见母难陀心意开解。诸佛世尊常所说法。苦．习．尽．道。尔时世尊尽与母难陀说之</p>
<p>是时。老母即于座上得法眼净。犹如白[疊*毛]易染为色。此亦如是。时母难陀诸尘垢尽。得法眼净。彼以得法．成法无有狐疑。已度犹豫。得无所畏。而承事三尊。受持五戒。尔时。世尊重与说法。使发欢喜</p>
<p>尔时。难陀白世尊曰。自今已后。使四部之众在我家取施。自今已去恒常布施。修诸功德。奉诸贤圣。即从坐起。头面礼足。便退而去</p>
<p>是时。跋提长者及母难陀。有弟名曰优婆迦尼。是阿阇世王少小同好。极相爱念。尔时。优婆迦尼长者经营田作。闻兄跋提及姊难陀受如来法化。闻已。欢喜踊跃。不能自胜。七日之中不复睡眠。亦不饮食。是时。长者办田作已。还诣罗阅城中道。复作是念。我今先至世尊所。然后到家。尔时。长者往至世尊所。头面礼足。在一面坐</p>
<p>尔时。长者白世尊曰。我兄跋提及姊难陀。受如来法化乎</p>
<p>世尊告曰。如是。长者。今跋提．难陀以见四谛。修诸善法</p>
<p>尔时。优婆迦尼长者白世尊曰。我等居门极获大利</p>
<p>世尊告曰。如是。长者。如汝所言。汝今父母极获大利。种后世之福</p>
<p>尔时。世尊与长者说微妙之法。长者闻法已。即从坐起。头面礼足。便退而去。往诣王阿阇世所。在一面坐</p>
<p>尔时。王问长者曰。汝兄及姊受如来化耶</p>
<p>对曰。如是。大王</p>
<p>王闻此语。欢喜踊跃。不能自胜。即击钟鸣鼓。告敕城内。自今已后。无令事佛之家有所赀输。亦使事佛之人来迎去送。所以然者。此皆是我道法兄弟</p>
<p>尔时。王阿阇世出种种饮食持与长者。时长者便作是念。我竟不闻世尊说夫优婆塞之法。为应食何等食。应饮何等浆。我今先往至世尊所。问此义。然后当食</p>
<p>尔时。长者告左右一人曰。汝往至世尊所。到已。头面礼足。持我声而白世尊云。优婆迦尼长者白世尊曰。夫贤者之法当持几戒。又犯几戒非清信士。当应食何等食。饮何等浆</p>
<p>尔时。彼人受长者教往至世尊所。头面礼足。在一面立。尔时。彼人持长者名。白世尊曰。夫清信士之法应持几戒。犯几戒非优婆塞。又应食何等食。饮何等浆</p>
<p>世尊告曰。汝今当知食有二种。有可亲近。有不可亲近。云何为二。若亲近食时。起不善法。善法有损。此食不可亲近。若得食时。善法增益。不善法损。此食可亲近。浆亦有二事。若得浆时。起不善法。善法有损。此不可亲近。若得浆时。不善法损。善法有益。此可亲近。夫清信士之法。限戒有五。其中能持一戒．二戒．三戒．四戒。乃至五戒。皆当持之。当再三问能持者使持之。若清信士犯一戒已。身坏命终。生地狱中。若复清信士奉持一戒。生善处天上。何况二．三．四．五。是时。彼人从佛受教已。头面礼足。便退而去</p>
<p>彼人去不远。是时世尊告诸比丘。自今已后。听授优婆塞五戒及三自归。若比丘欲授清信士．女戒时。教使露臂．叉手合掌。教称姓名。归佛．法．众。再三教称姓名。归佛．法．众。复更自称。我今已归佛。归法。归比丘僧。如释迦文佛最初五百贾客受三自归。尽形寿不杀．不盗．不淫．不欺．不饮酒。若持一戒。余封四戒。若受二戒。余封三戒。若受三戒。余封二戒。若受四戒。余封一戒。若受五戒。当具足持之</p>
<p>尔时。诸比丘闻佛所说。欢喜奉行</p>
<p>（二）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。今日月有四重翳。使不得放光明。何等为四。一者云也。二者风尘。三者烟。四者阿须伦。使覆日月不得放光明。是谓。比丘。日月有此四翳。使日月不得放大光明。此亦如是。比丘。有四结覆蔽人心不得开解。云何为四。一者欲结。覆蔽人心不得开解。二者嗔恚。三者愚痴。四者利养。覆蔽人心不得开解。是谓。比丘。有此四结覆蔽人心不得开解。当求方便。灭此四结。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（三）</p>
<p>闻如是</p>
<p>一时。佛在阿罗毗祠侧。尔时。极为盛寒。树木凋落</p>
<p>尔时。手阿罗婆长者子出彼城中。在外经行。渐来至世尊所。到已。头面礼足。在一面坐。尔时。彼长者子白世尊言。不审宿昔之中得善眠乎</p>
<p>世尊告曰。如是。童子。快善眠也</p>
<p>时。长者子白佛。今盛寒日。万物凋落。然复世尊坐用草蓐。所著衣裳。极为单薄。云何世尊作是说。我快得善眠</p>
<p>世尊告曰。童子。谛听。我今还问汝。随所报之。犹如长者家牢治屋舍。无有风尘。然彼屋中有床蓐．氍氀．毾[毯-炎+登]。事事俱具。有四玉女颜貌端政。面如桃华。世之希有。视无厌足。然好明灯。然彼长者快得善眠乎</p>
<p>长者子报曰。如是。世尊。有好床卧。快得善眠</p>
<p>世尊告曰。云何。长者子。若彼人快得善眠。时有欲意起。缘此欲意不得眠乎</p>
<p>长者子对曰。如是。世尊。若彼人欲意起者。便不得眠也</p>
<p>世尊告曰。如彼欲意盛者。今如来永尽无余。无复根本。更不复兴。云何。长者子。设有嗔恚．愚痴心起者。岂得善眠乎</p>
<p>童子报言。不得善眠也。所以然者。由有三毒心故</p>
<p>世尊告曰。如来今日无复此心。永尽无余。亦无根本。童子当知。我今当说四种之坐。云何为四。有卑坐．有天坐．有梵坐．有佛坐。童子当知。卑坐者。是转轮圣王坐也。天坐者。释提桓因坐也。梵坐者。梵天王之坐也。佛坐者。是四谛之坐也。卑坐者。向须陀洹坐也。天坐者。得须陀洹坐也。梵坐者。向斯陀含坐也。佛坐者。四意止之坐也。卑坐者。得斯陀含之坐也。天坐者。向阿那含之坐也。梵坐者。得阿那含果坐也。佛坐者。四等之坐也。卑坐者。欲界之坐也。天坐者。色界之坐也。梵坐者。无色界之坐也。佛坐者。四神足之坐也</p>
<p>是故。童子。如来以坐四神足坐。快得善眠。于中不起淫．怒．痴。以不起此三毒之心。便于无余涅槃界而般涅槃。生死已尽。梵行已立。所作已办。更不复受有。如实知之。是故。长者子。我观此义已。是故说如来快得善眠</p>
<p>尔时。长者子便说此偈</p>
<p>相见日极久　　梵志般涅槃</p>
<p>以逮如来力　　明眼取灭度</p>
<p>卑坐及天坐　　梵坐及佛坐</p>
<p>如来悉分别　　是故得善眠</p>
<p>自归人中尊　　亦归人中上</p>
<p>我今未能知　　为依何等禅</p>
<p>长者子作是语已。世尊然可之。是时。长者子便作是念。世尊以然可。我极怀欢喜。不能自胜。即从坐起。头面礼足。便退而去</p>
<p>尔时。彼童子闻佛所说。欢喜奉行</p>
<p>（四）</p>
<p>闻如是</p>
<p>一时。佛在罗阅城耆阇崛山中。与大比丘众五百人俱</p>
<p>尔时。世尊从静室起下灵鹫山。及将鹿头梵志。而渐游行到大畏塳间。尔时。世尊取死人髑髅授与梵志。作是说。汝今。梵志。明于星宿。又兼医药能疗治众病。皆解诸趣。亦复能知人死因缘。我今问汝。此是何人髑髅。为是男耶。为是女乎。复由何病而取命终</p>
<p>是时。梵志即取髑髅反覆观察。又复以手而取击之。白世尊曰。此是男子髑髅。非女人也</p>
<p>世尊告曰。如是。梵志。如汝所言。此是男子。非女人也</p>
<p>世尊问曰。由何命终</p>
<p>梵志复手捉击之。白世尊言。此众病集凑。百节酸疼故致命终</p>
<p>世尊告曰。当以何方治之</p>
<p>鹿头梵志白佛言。当取呵梨勒果。并取蜜和之。然后服之。此病得愈</p>
<p>世尊告曰。善哉。如汝所言。设此人得此药者。亦不命终。此人今日命终为生何处</p>
<p>时。梵志闻已。复捉髑髅击之。白世尊言。此人命终生三恶趣。不生善处</p>
<p>世尊告曰。如是。梵志。如汝所言。生三恶趣。生不善处</p>
<p>是时。世尊复更捉一髑髅授与梵志。问梵志曰。此是何人。男耶。女耶</p>
<p>是时。梵志复以手击之。白世尊言。此髑髅。女人身也</p>
<p>世尊告曰。由何疹病致此命终</p>
<p>是时。鹿头梵志复以手击之。白世尊言。此女人怀妊故致命终</p>
<p>世尊告曰。此女人者。由何命终</p>
<p>梵志白佛。此女人者。产月未满。复以产儿故致命终</p>
<p>世尊告曰。善哉。善哉。梵志。如汝所言。又彼怀妊以何方治</p>
<p>梵志白佛。如此病者。当须好酥醍醐。服之则差</p>
<p>世尊告曰。如是。如是。如汝所言。今此女人以取命终。为生何处</p>
<p>梵志白佛。此女人以取命终。生畜生中</p>
<p>世尊告曰。善哉。善哉。梵志。如汝所言</p>
<p>是时。世尊复更捉一髑髅授与梵志。问梵志曰。男耶。女耶</p>
<p>是时。梵志复以手击之。白世尊言。此髑髅者。男子之身</p>
<p>世尊告曰。善哉。善哉。如汝所言。由何疹病致此命终</p>
<p>梵志复以手击之。白世尊言。此人命终饮食过差。又遇暴下故致命终</p>
<p>世尊告曰。此病以何方治</p>
<p>梵志白佛。三日之中绝粮不食。便得除愈</p>
<p>世尊告曰。善哉。善哉。如汝所言。此人命终为生何处</p>
<p>是时。梵志复以手击之。白世尊言。此人命终生饿鬼中。所以然者。意想著水故</p>
<p>世尊告曰。善哉。善哉。如汝所言</p>
<p>尔时。世尊复更捉一髑髅授与梵志。问梵志曰。男耶。女耶</p>
<p>是时。梵志复以手击之。白世尊言。此髑髅者。女人之身</p>
<p>世尊告曰。善哉。善哉。如汝所言。此人命终由何疹病</p>
<p>梵志复以手击之。白世尊言。当产之时以取命终</p>
<p>世尊告曰。云何当产之时以取命终</p>
<p>梵志复以手击之。白世尊言。此女人身。气力虚竭。又复饥饿以致命终</p>
<p>世尊告曰。此人命终为生何处</p>
<p>是时。梵志复以手击之。白世尊言。此人命终生于人道</p>
<p>世尊告曰。夫饿死之人欲生善处者。此事不然。生三恶趣者可有此理</p>
<p>是时。梵志复以手击之。白世尊言。此女人者。持戒完具而取命终</p>
<p>世尊告曰。善哉。善哉。如汝所言。彼女人身。持戒完具致此命终。所以然者。夫有男子．女人。禁戒完具者。设命终时。当堕二趣。若天上．人中</p>
<p>尔时。世尊复捉一髑髅授与梵志。问曰。男耶。女耶</p>
<p>是时。梵志复以手击之。白世尊言。此髑髅者。男子之身</p>
<p>世尊告曰。善哉。善哉。如汝所言者。此人由何疹病致此命终</p>
<p>梵志复以手击之。白世尊言。此人无病。为人所害故致命终</p>
<p>世尊告曰。善哉。善哉。如汝所言。为人所害故致命终。世尊告曰。此人命终为生何处</p>
<p>是时。梵志复以手击之。白世尊言。此人命终生善处天上</p>
<p>世尊告曰。如汝所言。前论．后论而不相应</p>
<p>梵志白佛。以何缘本而不相应</p>
<p>世尊告曰。诸有男女之类。为人所害而取命终。尽生三恶趣。汝云何言生善处天上乎</p>
<p>梵志复以手击之。白世尊言。此人奉持五戒。兼行十善。故致命终生善处天上</p>
<p>世尊告曰。善哉。善哉。如汝所言。持戒之人无所触犯。生善处天上</p>
<p>世尊复重告曰。此人为持几戒而取命终</p>
<p>是时。梵志复专精一意无他异想。以手击之。白世尊言。持一戒耶。非耶。二．三．四．五耶。非耶。然此人持八关斋法而取命终</p>
<p>世尊告曰。善哉。善哉。如汝所言。持八关斋而取命终</p>
<p>尔时。东方境界普香山南有优陀延比丘。于无余涅槃界而取般涅槃。尔时。世尊屈申臂顷。往取彼髑髅来授与梵志。问梵志曰。男耶。女耶</p>
<p>是时。梵志复以手击之。白世尊言。我观此髑髅。元本亦复非男。又复非女。所以然者。我观此髑髅。亦不见生。亦不见断。亦不见周旋往来。所以然者。观八方上下。都无音向。我今。世尊。未审此人是谁髑髅</p>
<p>世尊告曰。止。止。梵志。汝竟不识是谁髑髅。汝当知之。此髑髅者。无终．无始．亦无生死。亦无八方．上下所可适处。此是东方境界普香山南优陀延比丘于无余涅槃界取般涅槃。是阿罗汉之髑髅也</p>
<p>尔时。梵志闻此语已。叹未曾有。即白佛言。我今观此蚁子之虫。所从来处。皆悉知之。鸟兽音向即能别知。此是雄。此是雌。然我观此阿罗汉。永无所见。亦不见来处。亦不见去处。如来正法甚为奇特。所以然者。诸法之本出于如来神口。然阿罗汉出于经法之本</p>
<p>世尊告曰。如是。梵志。如汝所言。诸法之本出如来口。正使诸天．世人．魔．若魔天。终不能知罗汉所趣</p>
<p>尔时。梵志头面礼足。白世尊言。我能尽知九十六种道所趣向者。皆悉知之。如来之法所趣向者。不能分别。唯愿世尊得在道次</p>
<p>世尊告曰。善哉。梵志。快修梵行。亦无有人知汝所趣向处</p>
<p>尔时。梵志即得出家学道。在闲静之处。思惟道术。所谓族姓子。剃除须发。著三法衣。生死已尽。梵行已立。所作已办。更不复受胎。如实知之。是时。梵志即成阿罗汉</p>
<p>尔时。尊者鹿头白世尊言。我今以知阿罗汉行所修之法</p>
<p>世尊告曰。汝云何知阿罗汉之行</p>
<p>鹿头白佛。今有四种之界。云何为四。地界．水界．火界．风界。是谓。如来。有此四界。彼时人命终。地即自属地。水即自属水。火即自属火。风即自属风</p>
<p>世尊告曰。云何。比丘。今有几界</p>
<p>鹿头白佛。其实四界。义有八界</p>
<p>世尊告曰。云何四界。义有八界</p>
<p>鹿头白佛。今有四界。云何四界。地．水．火．风。是谓四界</p>
<p>彼云何义有八界。地界有二种。或内地．或外地。彼云何名为内地种。发．毛．爪．齿．身体．皮肤．筋．骨．髓．脑．肠．胃．肝．胆．脾．肾。是谓名为内地种。云何为外地种。诸有坚牢者。此名为外地种。此名为二地种</p>
<p>彼云何为水种。水种有二。或内水种．或外水种。内水种者。唌．唾．泪．尿．血．髓。是谓名为内水种。诸外软溺物者。此名为外水种。是名二水种</p>
<p>彼云何名为火种。然火种有二。或内火．或外火。彼云何名为内火。所食之物。皆悉消化无有遗余。此名为内火。云何名为外火。诸外物热盛物。此名为外火种</p>
<p>云何名为风种。又风种有二。或有内风．或有外风。所谓唇内之风．眼风．头风．出息风．入息风。一切支节之间风。此名为内风。彼云何名为外风。所谓轻飘动摇．速疾之物。此名为外风。是谓。世尊。有二种。其实有四。数有八。如是。世尊。我观此义。人若命终时。四种各归其本</p>
<p>世尊告曰。无常之法亦不与有常并。所以然者。地种有二。或内．或外。尔时。内地种是无常法．变易之法。外地种者。恒住．不变易。是谓地有二种。不与有常．无常相应。余三大者亦复如是。不与有常．无常共相应。是故。鹿头。虽有八种。其实有四。如是。鹿头。当作是学</p>
<p>尔时。鹿头闻佛所说。欢喜奉行</p>
<p>（五）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。今有四大广演之义。云何为四。所谓契经．律．阿毗昙．戒。是谓为四。比丘当知。若有比丘从东方来。诵经．持法。奉行禁戒。彼便作是语。我能诵经．持法。奉行禁戒。博学多闻。正使彼比丘有所说者。不应承受。不足笃信。当取彼比丘而共论议。案法共论</p>
<p>云何案法共论。所谓案法论者。此四大广演之论。是谓契经．律．阿毗昙．戒。当向彼比丘说契经．布现律．分别法。正使说契经时。布现律．分别法时。若彼布现。所谓与契经相应。律．法相应者。便受持之。设不与契经．律．阿毗昙相应者。当报彼人作是语。卿当知之。此非如来所说。然卿所说者。非正经之本。所以然者。我今说契经．律．阿毗昙都不与相应。以不相应。当问戒行。设不与戒行相应者。当语彼人。此非如来之藏也。即当发遣使去。此名初演大义之本</p>
<p>复次。比丘。若有比丘从南方来。而作是语。我能诵经．持法。奉行禁戒。博学多闻。正使比丘有所说。不应承受。不足笃信。当取彼比丘而共论议。正使比丘有所说不与义相应者。当发遣之。设与义相应者。当报彼人曰。此是义说非正经本。尔时。当取彼义勿受经本。所以然者。义者解经之源。是谓第二演大义之本</p>
<p>复次。比丘。若有比丘从西方来。诵经．持法。奉行禁戒。博学多闻。当向彼比丘说契经．律．阿毗昙。然彼比丘正解味。不解义。当语彼比丘作是语。我等不明此语。为是如来所说也。为非也。正使说契经．律．阿毗昙时。解味不解义。虽闻彼比丘所说。亦不足誉善。亦不足言恶。复以戒行而问之。设与相应者念承受之。所以然者。戒行与味相应。义不可明故。是谓第三演义也</p>
<p>复次。比丘。若有比丘从北方来。诵经．持法。奉行禁戒。诸贤。有疑难者。便来问义。我当与汝说之。设彼比丘有所说者。不足承受。不足讽诵。然当向彼比丘问契经．律．阿毗昙．戒。共相应者。便当问义。若复与义相应。便当叹誉彼比丘。善哉。善哉。贤士。此真是如来所说。义不错乱。尽与契经．律．阿毗昙．戒共相应。当以法供养得彼比丘。所以然者。如来恭敬法故。其有供养法者。则恭敬我已。其观法者。则观我已。有法则有我已。有法则有比丘僧。有法则有四部之众。有法则有四姓在世。所以然者。由法在世。则贤劫中有大威王出世。从是已来便有四姓在世</p>
<p>若法在世。便有四姓在世。刹利．婆罗门．工师．居士种。若法在世者。便有转轮圣王位不绝。若法在世者。便有四天王种．兜术天．艳天．化自在天．他化自在天便在于世。若法在世者。便有欲界天．色界天．无色界天在于世间。若法在世者。便有须陀洹果．斯陀含果．阿那含果．阿罗汉果．辟支佛果．佛乘便现于世。是故。比丘。当善恭敬于法。彼比丘随时供养。给其所须。当语彼比丘作是语。善哉。善哉。如汝所言。今日所说者。真是如来所说。是谓。比丘。有此四大广演说之义。是故。诸比丘。当持心执意行此四事。勿有漏脱。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（六）</p>
<p>闻如是</p>
<p>一时。佛在舍卫国祇树给孤独园</p>
<p>尔时。王波斯匿清旦集四种兵。乘宝羽之车。往至世尊所。头面礼足。在一面坐。尔时。世尊问大王曰。大王。为从何来。又尘土坌体。集四种兵。有何事缘</p>
<p>波斯匿王白世尊曰。今此国界有大贼起。昨夜半。兴兵擒获。然身体疲惓欲还诣宫。然中道复作是念。我应先至如来所。然后入宫。以此事缘。寤寐不安。今以坏贼功劳有在。欢喜踊跃。不能自胜。故来至拜跪觐省。设我昨夜不即兴兵者。则不获贼</p>
<p>尔时。世尊告曰。如是。大王。如王所说。王当知。此有四事缘本。先苦而后乐。云何为四。清旦早起先苦而后乐。设服油酥先苦而后乐。若服药时先苦而后乐。家业娉娶先苦而后乐。是谓。大王。有此四事缘本。先苦而后乐</p>
<p>尔时。波斯匿王白世尊言。世尊所说诚得其宜。有此四事缘本。先苦而后乐。所以然者。如我今日观此四事。如掌观珠。皆是先苦而后乐义</p>
<p>尔时。世尊与波斯匿王说微妙之法。发欢喜心。王闻法已。白世尊言。国事猥多。欲还归所在</p>
<p>世尊告曰。宜知是时</p>
<p>时。波斯匿王即从坐起。头面礼足。绕佛三匝。便退而去</p>
<p>王去未久。是时世尊告诸比丘。今有此四事缘本。先苦后乐。云何为四。修习梵行先苦而后乐。诵习经文先苦而后乐。坐禅念定先苦而后乐。数出入息先苦而后乐。是谓。比丘。行此四事者。先苦而后乐也。其有比丘行此先苦而后乐之法。必应沙门后得果报之乐</p>
<p>云何为四。若有比丘勤于此法。无欲恶法。念持喜安。游心初禅。得沙门之乐。复次。有觉．有观息。内有喜心。专精一意。无觉．无观。念持喜安。游于二禅。是谓得第二沙门之乐。复次。无念游心于护。恒自觉知。觉身有乐。诸贤圣所喜望者。护念乐。游心三禅。是谓获第三沙门之乐。复次。苦乐已尽。先无有忧戚之患。无苦无乐。护念清净。游心四禅。是谓有此四沙门之乐</p>
<p>复次。比丘。若有比丘行此先苦后获沙门四乐之报。断三结网。成须陀洹不退转法。必至灭度。复次。比丘。若断此三结。淫．怒．痴薄。成斯陀含。来至此世。必尽苦际。复次。比丘。若有比丘断五下分结。成阿那含。于彼般涅槃不来此世</p>
<p>复次。比丘。若有比丘有漏尽。成无漏心解脱．智慧解脱。于现法中身作证而自游戏。生死已尽。梵行已立。所作已办。更不复受胎。如实知之。是彼比丘修此先苦之法。后获沙门四果之乐。是故。诸比丘。当求方便。成此先苦而后乐。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>（七）</p>
<p>闻如是</p>
<p>一时。佛在舍卫国祇树给孤独园</p>
<p>尔时。世尊告诸比丘。有四种之人出现于世。云何为四。有似黄蓝花沙门。有似邠陀利华沙门。有似柔软沙门。于柔软中柔软沙门</p>
<p>彼云何名为似黄蓝花沙门。或有一人。断三结使。成须陀洹不退转法。必至涅槃。极迟。经七死七生。或复家家．一种。犹如黄蓝之花朝取暮长。此比丘亦复如是。三结使尽。成须陀洹。不退转法必至涅槃。极迟。至七死七生。若求方便勇猛意者。家家．一种便成道迹。是谓名为黄蓝花沙门</p>
<p>彼云何名为邠陀利花沙门。或有一人。三结使尽。淫．怒．痴薄。成斯陀含。来至此世尽于苦际。若小迟者。来至此世尽于苦际。若勇猛者。即于此间尽于苦际。犹如邠陀利花。晨朝剖花。向暮萎死。是谓邠陀利花沙门</p>
<p>彼云何柔软沙门。或有一人断五下分结。成阿那含。即于彼般涅槃。不来此世。是谓柔软沙门</p>
<p>彼云何柔软中柔软沙门。或有一人有漏尽。成无漏心解脱．智慧解脱。于现法中自身作证而自游戏。生死已尽。梵行已立。所作已办。更不复受胎。如实知之。是谓柔软中柔软沙门</p>
<p>是谓。比丘。有此四人出现于世。是故。诸比丘。当求方便。于柔软中作柔软沙门。如是。诸比丘。当作是学</p>
<p>尔时。诸比丘闻佛所说。欢喜奉行</p>
<p>修陀修摩均　　宾头尘．翳．手</p>
<p>鹿头．广演义　　后乐．柔软经</p>
<p>增壹阿含经卷第二十</p>
                </article>
                                                <div class="spanout"><button class="mdui-fab mdui-fab-mini mdui-color-theme-accent mdui-ripple mdx-share" mdui-menu="{target: '#mdxshare'}"><i class="mdui-icon material-icons">&#xe80d;</i></button>
                <ul class="mdui-menu" id="mdxshare">
                <li class="mdui-menu-item mdx-s-img-li"><a href="javascript:mdx_show_img()"><i class="mdui-icon material-icons mdx-share-icon">&#xe3f4;</i> 生成分享图</a></li>
                <li class="mdui-menu-item">
<a href="http://service.weibo.com/share/share.php?appkey=&amp;title=%e5%a2%9e%e4%b8%80%e9%98%bf%e5%90%ab%e7%bb%8f&amp;url=&amp;pic=http://rxl.xuefovip.com/wp-content/uploads/2018/10/faputixin.jpg&amp;searchPic=false&amp;style=simple" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M783.05 155.7c-30.14-6.86-70.57-5.46-121.28 4.12-.7 0-1.4.35-2.1 1.06l-1.07 2.1-1.05 1.06c-7.56 2.02-13.7 6.33-18.55 12.83-4.83 6.5-7.2 13.54-7.2 21 0 10.3 3.42 18.82 10.28 25.67 6.85 6.86 15.12 10.3 24.7 10.3h3.07c.7 0 2.2-.37 4.66-1.07 2.38-.7 5.02-1.23 7.74-1.58 2.73-.36 5.63-1.07 8.8-2.12 3.07-1.06 5.88-2.02 8.26-3.08 2.37-1.05 7.03-1.58 13.88-1.58 6.86 0 15.3.53 25.23 1.58 9.94 1.06 20.92 3.6 32.88 7.65 12.04 4.13 24 9.23 35.94 15.38 11.96 6.15 24 14.77 35.95 25.66 12.04 10.9 22.5 23.55 31.38 37.96 17.84 40.35 21.27 79.37 10.28 117.07 0 .7-.18 1.4-.53 2.1-.35.72-.88 2.4-1.58 5.1-.7 2.73-1.4 5.28-2.1 7.66-.7 2.36-1.4 5.44-2.12 9.22-.7 3.77-1.05 7.03-1.05 9.75 0 6.16 1.67 11.25 5.1 15.38 3.42 4.13 7.73 7.03 12.83 8.7 5.18 1.67 11.16 2.55 18.02 2.55 19.16 0 30.5-11.6 33.92-34.9 8.26-26.7 12.83-52.2 13.9-76.46 1.05-24.25-.7-45.7-5.1-64.16-4.5-18.45-11.17-35.77-20.05-51.85-8.87-16.1-19.16-29.8-30.85-41.05-11.7-11.34-24.7-21.53-39.1-30.85-14.42-9.23-28.3-16.6-41.67-22.06-13.18-5.36-27.07-9.75-41.4-13.18zm17.5 289.4c4.13 0 7.9-1.04 11.33-3.06s6.16-4.66 8.26-7.65c2.02-3.08 3.43-6.34 4.13-9.76.7-.7 1.06-1.67 1.06-3.08 8.26-78.05-19.16-122.52-82.27-133.42-18.54-3.43-35.68-3.78-51.4-1.05-4.85 0-8.9 1.22-12.32 3.6-3.43 2.36-6.33 5.44-8.8 9.22-2.36 3.78-3.6 7.73-3.6 11.78 0 6.85 2.38 12.65 7.22 17.4 4.83 4.75 10.63 7.2 17.5 7.2 53.43-12.3 82.25 4.76 86.3 51.34 1.4 11.6.7 22.58-2.1 32.87 0 6.86 2.36 12.66 7.2 17.4 4.74 4.76 10.63 7.13 17.48 7.22zM435.6 659.67c-4.83 3.42-9.75 4.92-14.94 4.65-5.1-.34-8.7-2.53-10.8-6.67l-2.12-4.13c-.7-1.4-1.05-2.72-1.05-4.13v-4.13c0-2.02.36-3.78 1.06-5.1l2.1-4.13c.7-1.4 1.68-2.36 3.1-3.06l3.06-4.13c5.45-4.13 10.8-5.8 15.9-5.1s8.7 3.44 10.82 8.18c2.02 2.73 2.9 5.8 2.55 9.23-.36 3.44-1.42 6.7-3.1 9.77-1.66 3.16-3.85 6.06-6.58 8.8zm-87.45 73.9c-4.13.72-8.08.9-11.78.54-3.78-.35-7.2-1.05-10.3-2.1-3.07-1.06-6.14-2.3-9.22-3.6-3.07-1.33-5.62-3.27-7.73-5.64-2.1-2.46-3.96-4.83-5.63-7.2-1.67-2.38-3.07-5.1-4.13-8.18s-1.6-6.33-1.6-9.76c0-7.55 2.03-14.85 6.16-22.06 4.13-7.2 9.76-13.35 16.97-18.45 7.2-5.18 15.2-8.08 24.17-8.7 6.15-.7 12.12-.52 18 .53s10.82 2.73 14.96 5.1c4.13 2.37 7.73 5.1 10.8 8.18 3.08 3.08 5.37 6.68 6.7 10.8 1.3 4.15 2 8.54 2.1 13.37 0 7.56-2.2 14.68-6.7 21.54-4.47 6.86-10.44 12.66-18 17.4-7.56 4.76-15.82 7.48-24.8 8.27zm37-194.05c-19.86 2.03-37.7 6.7-53.43 13.9s-28.13 15.38-37 24.6c-8.88 9.23-16.44 19.17-22.68 29.8-6.15 10.64-10.46 21-12.83 31.3-2.38 10.27-3.96 19.68-4.66 28.2-.7 8.53-1.06 15.2-1.06 20.04l1.07 8.18v4.13c0 2.02.7 6.15 2.1 12.3s3.26 11.78 5.63 16.96c2.38 5.2 6.33 10.82 11.78 16.98 5.45 6.15 11.95 11.25 19.5 15.38 45.27 21.88 87.38 28.56 126.5 20.04 39-8.53 70.56-28.22 94.56-59.07 9.58-11.6 15.9-26 18.98-43.15 3.08-17.14 2.37-34.36-2.1-51.86-4.5-17.4-12.14-33.3-23.12-47.72-11-14.4-27.25-25.5-48.78-33.4-21.45-7.82-46.32-10.02-74.45-6.6zm29.9 284.42c-74.02 3.43-136.95-10.98-188.63-43.15-51.76-32.17-77.6-72.86-77.6-122.17 0-48.6 25.66-90.53 77.08-125.77 51.4-35.24 114.43-54.58 189.14-58 74.7-3.43 137.72 8.87 189.14 36.9 51.4 28.04 77.08 66.36 77.08 114.97 0 49.3-26.2 93.6-78.66 132.9-52.4 39.45-114.97 60.8-187.56 64.32zm313.5-319.2c-10.3-2.04-16.97-5.1-20.05-9.24s-3.6-7.83-1.58-11.34l3.08-5.1c.7-.7 1.4-1.67 2.1-3.08s2.12-4.3 4.14-8.7c2.02-4.48 3.6-8.87 4.66-13.36 1.05-4.48 1.93-9.93 2.55-16.43.7-6.5.44-12.66-.53-18.46-.97-5.8-3.08-12.12-6.16-18.97-3.07-6.86-7.38-13-12.83-18.46-9.58-9.58-22.15-15.73-37.53-18.46-15.38-2.7-30.85-2.9-46.23-.5-15.4 2.36-29.98 5.44-43.7 9.2-13.7 3.8-25.04 7.4-33.92 10.82l-13.35 6.16c-6.86 2.02-12.5 3.42-16.97 4.13-4.48.7-7.9.54-10.28-.52-2.37-1.05-4.3-2.02-5.63-3.08-1.3-1.05-1.84-3.42-1.58-7.2.36-3.78.7-7.03 1.06-9.76.35-2.72 1.23-7.03 2.55-12.83 1.4-5.8 2.37-10.45 3.07-13.88 0-8.17-.52-15.9-1.58-23.1-1.05-7.22-3.25-15.22-6.68-24.1-3.44-8.87-8.36-16.08-14.95-21.53-6.5-5.46-14.77-9.94-24.7-13.37-9.93-3.43-22.76-4.48-38.58-3.07-15.73 1.3-33.58 5.45-53.44 12.3-24 8.18-48.34 20.4-73.04 36.4-24.7 16.07-46.06 32.86-64.26 50.26-18.2 17.5-34.8 34.37-49.83 50.8-15.1 16.44-26.7 29.8-34.97 40.08l-11.34 16.44c-22.6 29.44-39.38 58.88-50.37 88.24-10.9 29.35-16.08 51.6-15.38 66.62v21.53c4.13 32.87 14.24 62.32 30.32 88.33 16.08 26.02 35.24 47.02 57.57 63.1 22.32 16.1 48.5 29.8 78.66 41.05 30.15 11.35 59.15 19.53 86.92 24.62 27.78 5.1 57.05 8.7 87.9 10.8 50.7 4.14 103.35.2 157.76-11.77 54.5-11.95 105.2-32.7 152.14-62.13 46.93-29.45 80.06-64.7 99.23-105.74 11.7-24 17.66-46.58 18-67.76.37-21.18-3.24-38.5-10.8-51.85-7.56-13.36-17.3-25.14-29.35-35.42-11.96-10.3-23.3-17.85-33.93-22.6-10.63-4.83-20.04-7.9-28.3-9.22v.17z"/></svg> 分享到 微博</a>
</li>
<li class="mdui-menu-item">
<a href="http://connect.qq.com/widget/shareqq/index.html?site=%e4%bd%9b%e6%b3%95%e4%ba%ba%e7%94%9f%ef%bc%88xuefo.vip%ef%bc%89&amp;title=%e5%a2%9e%e4%b8%80%e9%98%bf%e5%90%ab%e7%bb%8f&amp;summary=No.%20125%e5%a2%9e%e5%a3%b9%e9%98%bf%e5%90%ab%e7%bb%8f%e5%a2%9e%e5%a3%b9%e9%98%bf%e5%90%ab%e7%bb%8f%e5%ba%8f%e6%99%8b%e6%b2%99%e9%97%a8%e9%87%8a%e9%81%93%e5%ae%89%e6%92%b0%e5%9b%9b%e9%98%bf%e5%90%ab%e4%b9%89%e5%90%8c%e4%b8%ad%e9%98%bf%e5%90%ab%e3%80%82%e9%a6%96%e4%bb%a5%e6%98%8e%e5%85%b6%e6%97%a8%e3%80%82%e4%b8%8d%e5%a4%8d%e9%87%8d%e5%ba%8f%e4%b9%9f%e3%80%82%e5%a2%9e%e5%a3%b9%e9%98%bf%e5%90%ab...&amp;pics=http://rxl.xuefovip.com/wp-content/uploads/2018/10/faputixin.jpg&amp;url=" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M877.52 671.695c-5.755-81.48-59.027-149.772-89.82-185.1 4.266-10.264 14.677-69.754-25.503-110.348.073-.975.073-1.95.073-2.877 0-160.085-111.006-275.334-250.27-275.846-139.264.536-250.27 115.76-250.27 275.846 0 .95 0 1.926.073 2.877-40.18 40.594-29.745 100.084-25.503 110.348-30.77 35.328-84.04 103.62-89.82 185.125-1.048 21.43 2.195 52.638 12.362 66.51 12.434 16.92 46.543-3.412 70.924-57.44 6.778 25.04 22.43 63.268 57.88 111.762-59.318 13.897-76.214 73.947-56.27 106.788 14.067 23.113 46.274 42.13 101.79 42.13 98.767 0 142.384-27.233 161.865-46.226 3.95-4.145 9.68-6.12 16.97-6.144 7.29 0 13.02 2 16.97 6.144 19.48 18.993 63.097 46.226 161.84 46.226 55.54 0 87.723-19.017 101.79-42.154 19.968-32.817 3.048-92.867-56.222-106.764 35.425-48.518 51.102-86.723 57.88-111.763 24.38 54.052 58.466 74.36 70.9 57.44 10.19-13.896 13.41-45.104 12.36-66.51z"/></svg> 分享到 QQ</a>
</li>
<li class="mdui-menu-item">
<a href="https://sns.qzone.qq.com/cgi-bin/qzshare/cgi_qzshare_onekey?url=&amp;title=%e5%a2%9e%e4%b8%80%e9%98%bf%e5%90%ab%e7%bb%8f&amp;content=utf-8" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M957.434 412.258c-8.28-23.668-309.126-44.82-309.126-44.82s-111.286-279.42-138.2-279.42c-26.91 0-138.253 279.42-138.253 279.42s-299.562 21.04-309.128 44.82C53.16 436.032 286.42 629.773 286.42 629.773s-68.876 294.215-52.817 307.105c16.11 12.894 276.45-145.01 276.45-145.01s258.38 163.378 276.51 145.01c13.314-13.506-22.437-178.836-41.796-262.453-.615-2.677-101.05 11.167-212.39 11.89-98.863.67-209.145-6.03-209.145-6.03l257.43-191.17s-80.01-14.57-140.77-20.037c-86.838-7.815-162.927-7.648-153.472-10.045 15.05-3.798 120.573-13.678 223.688-10.05 94.113 3.35 187.212 20.04 187.212 20.04L439.892 652.156s56.227 8.653 102.894 10.44c88.903 3.404 197.392.948 197.17 0-3.303-14.008-6.21-32.823-6.21-32.823s231.97-193.85 223.688-217.515zm0 0"/></svg> 分享到 QQ空间</a>
</li>            </ul>
                <i class="mdui-icon material-icons">&#xe54e;</i> 没有标签<span class="mdui-text-color-black-disabled timeInPost" itemprop="datePublished"><i class="mdui-icon material-icons info-icon">&#xe192;</i> 2015-07-30</span>
                <div class="mdui-divider"></div><div itemscope itemtype="http://schema.org/WebPage" id="crumbs"> <a itemprop="breadcrumb" href="http://rxl.xuefovip.com/">首页</a> &nbsp;&nbsp;<span class="mdx-spr">•</span>&nbsp;&nbsp; <a itemprop="breadcrumb" href="category/%e4%bd%9b%e7%bb%8f%e5%a4%a7%e5%85%a8.html">佛经大全</a> &nbsp;&nbsp;<span class="mdx-spr">•</span>&nbsp;&nbsp; <span class="current">增一阿含经</span></div></div>
            </div>

<div class="mdui-color-theme" style="line-height:1.8;font-size:21px;text-align:center;padding:21px 0;">
  <div class="howMenu">点击左上角按钮，更多精彩功能</div>发心为利他，求正等菩提<br/>随喜乐分享，无量胜功德<div class="howShare">点击右上角按钮，使用微信扫码分享或者手机继续阅读</div>
</div>
         <div id="indic"></div>

            <div class="mdx-share-img" id="mdx-share-img"><div class="mdx-si-head" style="background-image:linear-gradient(to bottom, rgba(0,0,0,0) 45%,rgba(0,0,0,0.7) 100%),url(../../wp-content/uploads/2018/10/faputixin.jpg);"><p>佛法人生（xuefo.vip）</p><span>增一阿含经</span></div><div class="mdx-si-sum">No. 125增壹阿含经增壹阿含经序晋沙门释道安撰四阿含义同中阿含。首以明其旨。不复重序也。增壹阿含者。比法条贯以数相次也。数终十。令加其一。故曰增一也。且数数皆增。以增为义也。其…</div><div class="mdx-si-box"><span>扫描二维码继续阅读</span><div class="mdx-si-qr" id="mdx-si-qr"></div></div><div class="mdx-si-time">2015-07-30</div></div>
      <button class="mdui-fab mdui-color-theme-accent mdui-fab-fixed mdui-fab-hide scrollToTop mdui-ripple"><i class="mdui-icon material-icons">&#xe316;</i></button>
      <footer class="foot mdui-text-center">粤ICP备16093472号-1</footer>
    </div>
    <script>var mdx_offline_mode = 0;</script>
        <script type='text/javascript' src='../../wp-content/plugins/smartideo/static/smartideo16b9.js?ver=2.5.2'></script>
<script type='text/javascript' src='../../wp-content/themes/mdx/js/jquery.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/mdui/js/mdui.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/qr340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/ra340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/h2c340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/lazyload6a02.js?v=20190830&amp;ver=1.8.3.c160b7e'></script>
<script type='text/javascript'>
/* <![CDATA[ */
var ajaxcomment = {"ajax_url":"http:\/\/rxl.xuefovip.com\/wp-admin\/admin-ajax.php","order":"asc","formpostion":"top"};
/* ]]> */
</script>
<script type='text/javascript' src='../../wp-content/themes/mdx/ajax-comment/app8a54.js?ver=1.0.0'></script>
<script type='text/javascript' src='../../wp-includes/js/hoverIntent.minc245.js?ver=1.8.1'></script>
<script type='text/javascript'>
/* <![CDATA[ */
var megamenu = {"timeout":"300","interval":"100"};
/* ]]> */
</script>
<script type='text/javascript' src='../../wp-content/plugins/megamenu/js/maxmegamenuf8a7.js?ver=2.5.3.2'></script>
<script type='text/javascript' src='../../wp-includes/js/wp-embed.min340a.js?ver=1.8.3.c160b7e'></script>
<script type='text/javascript' src='../../../qzonestyle.gtimg.cn/qzone/qzact/common/share/share340a.js?ver=1.8.3.c160b7e'></script>
	<script id="wxcs-script">
	WX_Custom_Share = function(){
		
		var xhr = null;
		var url = 'http://rxl.xuefovip.com/wp-admin/admin-ajax.php';
		var signature_url = window.location.href.split('#')[0];
		var formData = {
			action: 'wxcs_get_share_info',
			type: 'post',
			id: 171707,
			signature_url: signature_url
		};
		
		this.init = function(){
			if( window.XMLHttpRequest ){
				xhr = new XMLHttpRequest();
			}
			else if( window.ActiveXObject ){
				xhr = new ActiveXObject('Microsoft.XMLHTTP');
			}
			
			get_share_info();
		}
		
		function formatPostData( obj ){
			
			var arr = new Array();
			for (var attr in obj ){
				arr.push( encodeURIComponent( attr ) + '=' + encodeURIComponent( obj[attr] ) );
			}
			
			return arr.join( '&' );
		}
		
		function get_share_info(){
			
			if( xhr == null ) return;
			
			xhr.onreadystatechange = function(){
				if( xhr.readyState == 4 && xhr.status == 200 ){
					
					var data = eval('(' + xhr.responseText + ')');
					
					if( data == null ){
						return;
					}
					
					var info = {
						title: data.title,
						summary: data.desc,
						pic: data.img,
						url: data.url
					}
					
					if( formData.type == 'other' ){
						info.title = document.title;
						info.summary = location.href;
						info.url = location.href;
					}
					
					if( data.use_actual_url == true ){
						info.url = location.href;
					}

					if( data.error ){
						console.error( '自定义微信分享: ' )
						console.error( data.error );
					}
					else if( data.appid ){
						info.WXconfig = {
							swapTitleInWX: data.swapTitleInWX,
							appId: data.appid,
							timestamp: data.timestamp,
							nonceStr: data.nonceStr,
							signature: data.signature
						}
					}
					
					setShareInfo( info );
				}
			};
			
			xhr.open( 'POST.html', url, true);
			xhr.setRequestHeader( 'Content-Type', 'application/x-www-form-urlencoded' );
			xhr.send( formatPostData( formData ) );
		}
		
	}
	
	new WX_Custom_Share().init();
	</script>
	            <script>
      function snbar(){
        mdui.snackbar({
          message: '已自动定位到你此前阅读处&nbsp;&nbsp;&nbsp;',
          buttonText: '从头阅读',
          timeout: 10000,
          onButtonClick: function(){
              $("body,html").animate({scrollTop:0},700);
          },
        });
      }
      var ifscr = 0;
      var moreinput = "'更多选项'";
      var morecomment = "加载更多评论";
      var nomorecomment = "没有更多了";
              ifscr = 1;
            var mdx_comment_ajax = 0;
              mdx_comment_ajax = 1;
            var mdx_imgBox = 0;
            var mdx_tapToTop = 0;
              mdx_tapToTop = 1;
            </script>
            <script>
      //Show Read Pro'
      $('#indic').radialIndicator({
        displayNumber: false,
        radius: 27,
        barColor: '#ffffff',
        roundCorner: false,
        barWidth: 3,
        barBgColor: '#536dfe',
      });
      var ind = $('#indic').data('radialIndicator');
      var mdx_si_i18n = '长按/右键保存图片';
      var mdx_github_i18n_1 = '在 Github 上查阅';
      var mdx_github_i18n_2 = '获取 Github 仓库信息时出现问题<br>尝试直接访问';
      var mdx_post_i18n_1 = '这个页面没有摘要。';
      var mdx_post_i18n_2 = '前往页面';
      var mdx_post_i18n_3 = '获取页面信息时出现问题<br>尝试直接访问';
</script>
<script type='text/javascript' src='../../wp-content/themes/mdx/js/post340a.js?ver=1.8.3.c160b7e'></script><!--Theme Version 1.8.3.c160b7e-->
  </body>

<!-- Mirrored from rxl.xuefovip.com/index.php/archives/171707 by HTTrack Website Copier/3.x [XR&CO'2014], Sun, 02 Feb 2020 11:12:26 GMT -->
</html>

<!--
Performance optimized by W3 Total Cache. Learn more: https://www.w3-edge.com/products/

Page Caching using disk: enhanced (Requested URI is rejected) 
Database Caching using disk

Served from: rxl.xuefovip.com @ 2020-01-10 15:26:08 by W3 Total Cache
-->