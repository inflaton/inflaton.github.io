﻿



﻿<!DOCTYPE html>
<html lang="zh-CN">

<!-- Mirrored from rxl.xuefovip.com/index.php/archives/172225 by HTTrack Website Copier/3.x [XR&CO'2014], Tue, 04 Feb 2020 05:11:05 GMT -->
<!-- Added by HTTrack --><meta http-equiv="content-type" content="text/html;charset=UTF-8" /><!-- /Added by HTTrack -->
<head>
<meta charset="UTF-8">
<meta name="viewport" content="width=device-width, initial-scale=1, maximum-scale=1, user-scalable=no">
<meta http-equiv="X-UA-Compatible" content="IE=edge">
<title itemprop="name">贞元新定释教目录（30卷）  </title>
<meta property="og:title" content="贞元新定释教目录（30卷） &#8211; 佛法人生（xuefo.vip）">
<meta property="og:type" content="article">
<meta property="og:url" content="http://rxl.xuefovip.com/archives/172225">
<meta property="og:description" content="No. 2157贞元新定释教目录贞元新定释教目录卷第一西京西明寺沙门圆照撰谨按旧录云。夫目录之兴也。盖所以…">
<meta property="og:image" content="../../wp-content/uploads/2018/10/faputixin.jpg">
<meta name="twitter:card" content="summary">
<meta name="twitter:title" content="贞元新定释教目录（30卷） &#8211; 佛法人生（xuefo.vip）">
<meta name="twitter:description" content="No. 2157贞元新定释教目录贞元新定释教目录卷第一西京西明寺沙门圆照撰谨按旧录云。夫目录之兴也。盖所以…">
<meta name="twitter:url" content="http://rxl.xuefovip.com/archives/172225">
<meta name="twitter:image" content="../../wp-content/uploads/2018/10/faputixin.jpg">
<meta name="keywords" content="佛法人生（xuefo.vip）,佛,佛法,学佛,修行,入行论">
<meta name="theme-color" content="#3f51b5">
<link rel="pingback" href="http://rxl.xuefovip.com/xmlrpc.php">
<link rel='dns-prefetch' href='http://s.w.org/' />

<script>
var MP3jPLAYLISTS = [];
var MP3jPLAYERS = [];
</script>
		<script type="text/javascript">
			window._wpemojiSettings = {"baseUrl":"https:\/\/s.w.org\/images\/core\/emoji\/11\/72x72\/","ext":".png","svgUrl":"https:\/\/s.w.org\/images\/core\/emoji\/11\/svg\/","svgExt":".svg","source":{"concatemoji":"http:\/\/rxl.xuefovip.com\/wp-includes\/js\/wp-emoji-release.min.js?ver=1.8.3.c160b7e"}};
			!function(a,b,c){function d(a,b){var c=String.fromCharCode;l.clearRect(0,0,k.width,k.height),l.fillText(c.apply(this,a),0,0);var d=k.toDataURL();l.clearRect(0,0,k.width,k.height),l.fillText(c.apply(this,b),0,0);var e=k.toDataURL();return d===e}function e(a){var b;if(!l||!l.fillText)return!1;switch(l.textBaseline="top",l.font="600 32px Arial",a){case"flag":return!(b=d([55356,56826,55356,56819],[55356,56826,8203,55356,56819]))&&(b=d([55356,57332,56128,56423,56128,56418,56128,56421,56128,56430,56128,56423,56128,56447],[55356,57332,8203,56128,56423,8203,56128,56418,8203,56128,56421,8203,56128,56430,8203,56128,56423,8203,56128,56447]),!b);case"emoji":return b=d([55358,56760,9792,65039],[55358,56760,8203,9792,65039]),!b}return!1}function f(a){var c=b.createElement("script");c.src=a,c.defer=c.type="text/javascript",b.getElementsByTagName("head")[0].appendChild(c)}var g,h,i,j,k=b.createElement("canvas"),l=k.getContext&&k.getContext("2d");for(j=Array("flag","emoji"),c.supports={everything:!0,everythingExceptFlag:!0},i=0;i<j.length;i++)c.supports[j[i]]=e(j[i]),c.supports.everything=c.supports.everything&&c.supports[j[i]],"flag"!==j[i]&&(c.supports.everythingExceptFlag=c.supports.everythingExceptFlag&&c.supports[j[i]]);c.supports.everythingExceptFlag=c.supports.everythingExceptFlag&&!c.supports.flag,c.DOMReady=!1,c.readyCallback=function(){c.DOMReady=!0},c.supports.everything||(h=function(){c.readyCallback()},b.addEventListener?(b.addEventListener("DOMContentLoaded",h,!1),a.addEventListener("load",h,!1)):(a.attachEvent("onload",h),b.attachEvent("onreadystatechange",function(){"complete"===b.readyState&&c.readyCallback()})),g=c.source||{},g.concatemoji?f(g.concatemoji):g.wpemoji&&g.twemoji&&(f(g.twemoji),f(g.wpemoji)))}(window,document,window._wpemojiSettings);
		</script>
		<style type="text/css">
img.wp-smiley,
img.emoji {
	display: inline !important;
	border: none !important;
	box-shadow: none !important;
	height: 1em !important;
	width: 1em !important;
	margin: 0 .07em !important;
	vertical-align: -0.1em !important;
	background: none !important;
	padding: 0 !important;
}
</style>
<link rel='stylesheet' id='smartideo_css-css'  href='../../wp-content/plugins/smartideo/static/smartideo16b9.css?ver=2.5.2' type='text/css' media='screen' />
<link rel='stylesheet' id='dashicons-css'  href='../../wp-includes/css/dashicons.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_mdui_css-css'  href='../../wp-content/themes/mdx/mdui/css/mdui.min340a.css?ver=1.8.3.c160b7e' type='text/css' media='all' />
<link rel='stylesheet' id='mdx_style_css-css'  href='../../wp-content/themes/mdx/style340a.css?ver=1.8.3.c160b7e' type='text/css' media='all' />
<link rel='stylesheet' id='mp3-jplayer-css'  href='../../wp-content/plugins/mp3-jplayer/css/darkde39.css?ver=2.7.3' type='text/css' media='all' />
<script type='text/javascript' src='../../wp-includes/js/jquery/jqueryb8ff.js?ver=1.12.4'></script>
<script type='text/javascript' src='../../wp-includes/js/jquery/jquery-migrate.min330a.js?ver=1.4.1'></script>
<link rel='https://api.w.org/' href='http://rxl.xuefovip.com/index.php/wp-json/' />
<link rel="EditURI" type="application/rsd+xml" title="RSD" href="http://rxl.xuefovip.com/xmlrpc.php?rsd" />
<link rel="wlwmanifest" type="application/wlwmanifest+xml" href="http://rxl.xuefovip.com/wp-includes/wlwmanifest.xml" /> 
<link rel='prev' title='折疑论（5卷）' href='173579.html' />
<link rel='next' title='青龙寺求法目录（1卷）' href='172347.html' />

<link rel="canonical" href="172225.html" />
<link rel='shortlink' href='http://rxl.xuefovip.com/?p=172225' />
<link rel="alternate" type="application/json+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F172225" />
<link rel="alternate" type="text/xml+oembed" href="http://rxl.xuefovip.com/index.php/wp-json/oembed/1.0/embed?url=http%3A%2F%2Frxl.xuefovip.com%2Findex.php%2Farchives%2F172225&amp;format=xml" />
<link rel="icon" href="../../wp-content/uploads/2018/10/cropped-logo-32x32.jpg" sizes="32x32" />
<link rel="icon" href="../../wp-content/uploads/2018/10/cropped-logo-192x192.jpg" sizes="192x192" />
<link rel="apple-touch-icon-precomposed" href="../../wp-content/uploads/2018/10/cropped-logo-180x180.jpg" />
<meta name="msapplication-TileImage" content="http://rxl.xuefovip.com/wp-content/uploads/2018/10/cropped-logo-270x270.jpg" />
		<style type="text/css" id="wp-custom-css">
			button.seai{display:none;}

article p{text-align: justify;}		</style>
	<style type="text/css">/** Mega Menu CSS: fs **/</style>

<script src="http://tajs.qq.com/stats?sId=66064181"></script>
<script src="../../../download.xuefovip.com/js/clipboard.min.js"></script>
<script src="../../../download.xuefovip.com/js/layer.js"></script>
</head>            <body class="mdui-theme-primary-indigo mdui-theme-accent-indigo body-grey">
    <div class="fullScreen sea-close"></div>
        <div class="mdui-drawer mdui-color-white mdui-drawer-close mdui-drawer-full-height" id="left-drawer">
    <div class="sideImg LazyLoad" data-original="http://rxl.xuefo.vip/wp-content/uploads/2018/10/201810091-300x300.jpg">
      	  
      <button class="mdui-btn mdui-btn-icon mdui-ripple nightVision mdui-text-color-white mdui-valign mdui-text-center" mdui-tooltip="{content: '切换日间/夜间模式'}" id="tgns" mdui-drawer-close="{target: '#left-drawer'}"><i class="mdui-icon material-icons">&#xe3a9;</i></button>
                </div>
    <nav role="navigation"><div id="mdx_menu" class="mdui-list"><ul>
<li class="page_item page-item-2"><a href="http://rxl.xuefovip.com/">资料库</a></li>
</ul></div>
</nav>
    </div>
    <header role="banner"><div class="titleBarGobal mdui-appbar mdui-shadow-0  mdui-text-color-white-text" id="titleBarinPost">
            <div class="mdui-toolbar mdui-appbar-fixed">
            <button class="mdui-btn mdui-btn-icon" id="menu" mdui-drawer="{target:'#left-drawer',overlay:true}"><i class="mdui-icon material-icons">menu</i></button>
                <a href="http://rxl.xuefovip.com/" class="mdui-typo-headline">佛法人生（xuefo.vip）</a>
                <div class="mdui-toolbar-spacer"></div>
                <button class="mdui-btn mdui-btn-icon" mdui-menu="{target: '#qrcode'}" mdui-tooltip="{content: '在其他设备上继续阅读'}" id="oth-div"><i class="mdui-icon material-icons">&#xe326;</i></button>
                <div class="mdui-menu" id="qrcode">
                </div>
                <button class="mdui-btn mdui-btn-icon seai"><i class="mdui-icon material-icons">&#xe8b6;</i></button>
            </div>
        </div></header>
        <div class="titleBarGobal mdui-appbar mdui-shadow-0 mdui-text-color-white-text" id="SearchBar">
<form class="mdui-toolbar mdui-appbar-fixed" role="search" method="get" id="searchform" action="http://rxl.xuefovip.com/">
<div class="outOfSearch mdui-valign">
  <label for="s"><i class="mdui-icon material-icons seaicon">&#xe8b6;</i></label>
  <input class="seainput" type="text" name="s" id="s" autocomplete="off" placeholder="搜索什么..." value="">
</div>
<div class="mdui-toolbar-spacer"></div>
<a class="mdui-btn mdui-btn-icon sea-close"><i class="mdui-icon material-icons">&#xe5cd;</i></a>
</form>
</div>
            <div class="mdui-text-color-white-text mdui-color-theme mdui-typo-display-2 mdui-valign PostTitle" itemprop="name headline" itemtype="http://schema.org/BlogPosting"><span class="mdui-center">贞元新定释教目录（30卷）</span></div>
        <div class="PostTitleFill mdui-color-theme"></div>
      <div class="PostMain">
            <div class="ArtMain0 mdui-center mdui-shadow-12">
                        <img class="PostMainImg0" alt="贞元新定释教目录（30卷）" src="../../wp-content/uploads/2018/10/faputixin.jpg">                <article class="post-172225 post type-post status-publish format-standard has-post-thumbnail hentry category-34  mdui-typo" id="post-172225" itemprop="articleBody">
                <p>No. 2157</p>
<p>贞元新定释教目录</p>
<p>贞元新定释教目录卷第一</p>
<p>西京西明寺沙门圆照撰</p>
<p>谨按旧录云。夫目录之兴也。盖所以别真伪明是非。记人代之古今。摽卷部之多小。摭拾遗漏删夷骈赘。欲使正教合理金言有绪。提纲举要历然可观也。但以法门幽邃化网恢弘。前后翻传年移代谢。屡经散灭卷轴参差。复有异人时增伪妄。致令混杂难究踪由。是以先德儒贤制斯条录。今其存者殆六七家。然犹未极根源尚多疏阙。升以庸浅久事披寻。参练异同指陈臧否。成兹部帙。庶免乖违。幸诸哲人俯共详览。今观先贤所撰冠绝群英。伏从庚午以来增七十祀。三藏继踵于今四朝。圣上钦明翻译相次。一百余部经律特明。累降</p>
<p>鸿私许令修述。圆照等才智短浅思不延文。只奉</p>
<p>皇恩俯仰恭命。今所译者约以类分。随三藏文相次附入。自惟以索继组。以砾次金。疑则阙之。以俟来哲也</p>
<p>稽首善逝牟尼尊　　无上丈夫调御士</p>
<p>亦礼三乘净妙法　　五部秘密总持门</p>
<p>并及八辈应真僧　　普贤妙德诸菩萨</p>
<p>五眼三身咸照世　　至诚归命愿加威</p>
<p>我撰经录护法城　　三宝垂慈幸冥祐</p>
<p>唯愿法灯长夜照　　迷徒因此得慧明</p>
<p>正法遐久住世间　　依学速登无上地</p>
<p>自后汉孝明皇帝永平十年岁次丁卯。至大唐圣神文武皇帝贞元十六年庚辰之岁。凡七百三十四载(内从开元十八年庚午至今庚辰加七十一岁也)中间传译缁素总一百八十七人。所出大小二乘三藏圣教。及贤圣集传并及失译。总二千四百四十七部(内新加一百三十九部矣)合七千三百九十九卷。其见行阙本并该前数(内新加三百四十二卷)</p>
<p>新定目录合三十卷。开为总别。总录分二。初奉承恩制。次总集群经。别录亦二。初分乘藏差殊。次明贤圣集传。总中分为一十九卷。别中分成一十一卷。就别分乘藏中更有七门。今先叙科条余。次编载</p>
<p>总录二文上</p>
<p>初特承恩旨录有三</p>
<p>右新译华严经一</p>
<p>三朝翻译经律论二</p>
<p>大佛名经一部等三。斯皆特降丝纶。许编目录。具列如左</p>
<p>二总集群经录</p>
<p>右从汉至唐所有翻述。具</p>
<p>帝王年代并译人本事所出教等。以人代先后为伦。不依三藏之次。兼叙目录新旧同异</p>
<p>别录二文下</p>
<p>初分乘藏差殊录</p>
<p>右别录之内典分为七。一有译有本。二有译无本。三文派别行。四删略繁重。五拾遗补阙。六疑惑再详。七伪邪乱正。就七门中。二乘区别。三藏殊科。具悉委曲。兼明部偶</p>
<p>二明贤圣集传录</p>
<p>右集传之内有二不同。一梵本翻译。谓集自西方流传东夏。三藏硕德翻译奉行。二此方撰述。谓此土高僧撰成传记。三宝三藏悉以甄明。神异感通戒定慧行。备如文列详而镜诸</p>
<p>第一特承恩旨录有三者</p>
<p>初华严经 崇福寺新译华严经四十卷</p>
<p>左右监门卫将军知内侍省事马承倩奏。臣得光宅寺写一切藏经院捡挍写经。僧智通状称捡藏经开元目录。上都华严寺沙门玄逸撰集释教目内未入藏经数</p>
<p>中书门下　牒。右街功德使　牒。奉　敕宣令所司附入目录牒。至准敕故牒</p>
<p>贞元十五年九月八日　牒中书侍郎平章事郑余庆</p>
<p>门下侍郎平章事崔损</p>
<p>捡挍右仆射平章事韦(使)</p>
<p>捡挍左仆射平章事刘(使)</p>
<p>右仆射平章事贾耽</p>
<p>捡挍司徒兼中书令浑(使)</p>
<p>捡挍大尉兼中书令王(使)</p>
<p>百九十一卷经</p>
<p>当街新译华严经等。及</p>
<p>三朝先于京城等处翻译。未入开元目录经。总二百三十二卷(又新编上十卷)四十卷新译华严经等准</p>
<p>敕见入目录。次一百九十一卷先翻译请准华严经例入目录。又新编上十卷。玄宗朝三藏无能胜等译大威力等经五卷。大威力乌枢瑟摩明王经三卷。秽迹金刚说神通大满陀罗尼法术灵要门一卷。秽迹金刚法禁百变法一卷</p>
<p>已上五卷并北天竺国三藏无能胜译 普遍智藏般若波罗蜜多心经一卷东天竺国三藏沙门法月译 金刚顶瑜伽修习毗卢遮那三么地法一卷 千手千眼观世音菩萨大身咒本一卷 千手千眼观自在菩萨广大圆满无碍大悲心陀罗尼咒本一卷 不动使者陀罗尼秘密法一卷 千臂千钵曼殊室利经十卷(保大中拾遗编上)</p>
<p>已上十四卷南天竺国三藏沙门金刚智译</p>
<p>肃宗代宗朝三藏大广智不空译 金刚大教王等经一百四十二卷 金刚顶瑜伽真实大教王经三卷 金刚顶瑜伽般若理趣经一卷 观自在菩萨授记经一卷 瑜伽念珠经一卷 奇特佛顶经三卷 观自在菩萨最胜明王心经二卷 金刚顶瑜伽文殊师利菩萨经二卷 阿唎多罗阿鲁力经一卷 普贤行愿赞一卷 地藏菩萨问法身赞一卷 出生无边门经一卷 大吉祥天女经一卷 底哩三昧耶经一卷 十一面观自在菩萨经三卷 吉祥天女十二名号经一卷 金刚顶瑜伽十八会指归一卷 金刚顶瑜伽三十七尊分别圣位法门一卷 菩提场所说一字顶轮王经五卷 宝箧经一卷 金刚寿命陀罗尼经一卷 大孔雀明王经三卷 大云请雨经二卷 雨宝陀罗尼经一卷 蘘麌利童女经一卷 稻[卄/幹]喻经一卷 大宝广博楼阁经三卷 菩提场庄严经一卷 除一切疾病陀罗尼经一卷 能净一切眼陀罗尼经一卷 施焰口饿鬼陀罗尼经一卷 三十五佛名经一卷 八大菩萨曼茶罗经一卷 叶衣观自在菩萨陀罗尼经一卷 诃利帝母经一卷 毗沙门天王经一卷 观自在菩萨说普贤陀罗尼经一卷 文殊问字母品经一卷 金刚顶莲华部心念诵法一卷 金刚顶瑜伽千手千眼观自在念诵法二卷 无量寿如来念诵仪轨一卷 阿閦如来念诵法一卷 佛顶尊胜念诵法一卷 金刚顶胜初瑜伽普贤菩萨念诵法一卷 金刚王菩萨秘密念诵法一卷 普贤金刚萨埵念诵法一卷 金刚顶瑜伽金刚萨埵五秘密修行念诵仪轨一卷 金刚寿命念诵法一卷 一字顶轮王瑜伽经一卷 一字佛顶轮王念诵仪轨一卷 仁王般若念诵法一卷 如意轮念诵法一卷 大虚空藏菩萨念诵法一卷 瑜伽莲华部念诵法一卷 圣观自在菩萨心真言观行仪轨一卷 观自在多罗瑜伽诵念法一卷 甘露军吒利瑜伽念诵法一卷 花严入法界四十二字观门一卷 文殊赞法身礼一卷 受菩提心戒仪一卷 金刚顶瑜伽三十七尊礼一卷 般若理趣释二卷 大曼荼罗十七尊释一卷 金刚顶瑜伽护摩仪一卷 都部陀罗尼目一卷 大乘缘生论一卷 七俱胝佛母陀罗尼经一卷 大虚空藏菩萨所问经八卷 仁王经二卷 密严经三卷 仁王念诵仪轨一卷 大圣文殊师利菩萨佛刹功德庄严经一部三卷 成就妙法莲华经王瑜伽观智仪轨一卷 金刚顶胜初瑜伽经中略出大乐金刚萨埵念诵仪轨一卷 大乐金刚萨埵修行成就仪轨一卷 大药叉女欢喜母并爱子成就法一卷 普遍光明大随求陀罗尼经二卷 金刚顶超胜三界经说文殊五字真言胜相一卷 五字陀罗尼颂一卷 圣阎曼德迦威怒王立成大神验念诵法一卷 文殊师利菩萨根本大教王金翅鸟王品一卷 不空罥索毗卢遮那佛灌顶光真言一卷 圣迦抳忿怒金刚童子菩萨成就仪轨经三卷 大威怒乌刍涩摩成就仪轨一卷 佛说摩利支天经一卷 金刚顶经一字顶轮王成佛仪轨一卷 佛为优填王说王法政论经一卷 大方广如来藏经一卷 佛说壹髻尊陀罗尼经一卷 速疾立验摩醯首罗天说迦娄罗阿尾奢法一卷 太日经略摄念诵随行法一卷 大毗卢遮那成佛神变加持经略示七支念诵随行法一卷 木患经一卷 金刚顶经瑜伽文殊师利菩萨仪轨供养法一卷 曼殊室唎童子菩萨五字瑜伽法一卷 金刚顶降三世大仪轨一卷 文殊师利菩萨及诸仙所说吉凶时日善恶宿曜经二卷 金刚顶经观自在王如来修法一卷 金刚顶瑜伽中发阿耨多罗三藐三菩提心论一卷 瑜伽金刚顶经释字母品一卷 修习般若波罗蜜菩萨观行念诵仪轨一卷 仁王般若陀罗尼释一卷 成就大悲观自在莲华部瑜伽念诵法门一卷 大孔雀明王画像坛场仪轨一卷 金刚手光明灌顶经一卷 末利支提婆花鬘经一卷 大圣天欢喜双身毗那夜迦法一卷 观自在菩萨如意轮瑜伽一卷 金轮王佛顶轮念诵法一卷 金刚顶瑜伽降三世成就极深密门一卷 金刚顶瑜伽他化自在天理趣会普贤修行念诵仪轨一卷(此一卷元进数中无欠者)</p>
<p>已上并三藏沙门大广智不空译</p>
<p>今朝罽宾国三藏般若等译大乘理趣新花严等经七十卷 守护国界主陀罗尼经十卷 本生心地观经八卷 大乘理趣六波罗蜜多经一部十卷 大花严长者问佛那罗延力经一卷 般若波罗蜜多心经一卷 新译花严经一部四十卷</p>
<p>已上六部共七十卷并般若三藏奉诏译 十力经一卷(已上一经龟兹国三藏勿提犀鱼唐言莲华精进于安西译) 回向轮经一卷 十地经九卷</p>
<p>已上二经共十卷。并于阗三藏尸罗达摩于北庭译。右句当右街功德所都句当右街诸寺观释道二教事。千福寺上座增灵邃进状。前件经谨具分析如前。其新译花严经状。准今年九月八日敕。入开元目录。其先翻译及安西所进经得翻译。临坛大德圆照等状上件经未入目录。伏缘是三朝翻译时乞　闻奏。请同新花严经例入开元目录。则天下诸寺依目传写皆入一切经藏。庶免失坠金言广敷。仍请改旧目为贞元新定释教目录。岂唯事超昔帝。抑亦道冠真宗。介福无穷上资皇祚</p>
<p>中书门下　牒。僧灵邃</p>
<p>牒。奉　敕宜依。牒至准敕故牒</p>
<p>贞元十五年十月二十三日牒</p>
<p>中书侍郎平章事郑余庆</p>
<p>门下侍郎平章事崔损</p>
<p>捡挍右仆射平章事韦使</p>
<p>捡挍左仆射平章事刘使</p>
<p>右仆射平章事贾耽</p>
<p>捡挍司徒兼中书令浑使</p>
<p>捡挍太尉兼中书令王使</p>
<p>敕右街功德使牒都句当大德灵邃三朝先翻译未入目录经一百七十三卷</p>
<p>牒奉进止。前件经宜令都句当大德灵邃与西明寺僧圆照。同取前件经。送光宅寺。令写入藏经者。准敕牒都句当大德灵邃者故牒</p>
<p>贞元十五年十月二十三日牒使右监门卫将军第五守亮</p>
<p>三大佛名经寺 大佛名经一部十六卷(或十八卷) 法琳别传一部三卷 续开元释教录三卷</p>
<p>左右监门卫将军知内侍省事马(承倩)奏前件经目等未入藏目</p>
<p>中书门下　牒右街功德使</p>
<p>牒奉　敕宜令所司附入目录。牒至准敕故牒</p>
<p>贞元十五年十月二十三日牒</p>
<p>中书侍郎平章事郑余庆</p>
<p>门下侍郎平章事崔损</p>
<p>捡挍右仆射平章事韦使</p>
<p>捡挍左仆射平章事刘使</p>
<p>右仆射平章事贾耽</p>
<p>捡校司徒兼中书令浑使</p>
<p>捡校太尉兼中书令王使</p>
<p>第二总集群经录中分为一十九卷。起第一尽十九(此粗显纲条若一一具明在十九卷内)</p>
<p>第一卷(后汉明帝初译经至四不可得经为第一卷所谓汉魏二代缁素译人所出经戒羯磨等及新旧失译并附出译人别传)</p>
<p>第二卷(后汉之余从药王药上菩萨观经至曹魏末大般涅槃经二卷)</p>
<p>第三卷(吴晋二代缁素译人所出经戒等并新旧失译诸经同前附出译人别传初从吴孙氏至西晋代更出阿阇世王经二卷)</p>
<p>第四卷(西晋之余从弥勒成佛经至为西晋失源云)</p>
<p>第五卷(东晋符秦二代缁素译人所出律论等并新旧失译别传同前)</p>
<p>第六卷(姚秦西秦前凉北凉四代缁素译人所出经律论并新旧集失译经等)</p>
<p>第七卷(宋齐二代缁素译人所出经律论等并新集失译经等)</p>
<p>第八卷(宋朝之余从观世音菩萨受记至萧齐之末)</p>
<p>第九卷(梁元魏高齐三代缁素译人所出经律论等并新集失译经律集等)</p>
<p>第十卷(周陈隋三代缁素译人所出经律论及传集录等)</p>
<p>第十一卷(至十二十三十四十五十六十七卷初从大唐李氏都长安至频又固请乃蒙降许)</p>
<p>第十二卷(皇朝缁素译人所出经律论及傅录等从帝曰至佛陀波利竟)</p>
<p>第十三卷(从大方广佛华严经不思议佛境界分至三藏义净竟)</p>
<p>第十四卷(从大宝积经一百二十卷至幸诸来哲无贻诮焉)</p>
<p>第十五卷(从玄宗肃宗代宗三朝所译经至批不空三藏谢经序贺庆云表竟)</p>
<p>第十六卷(从六军使贺庆云表至不空三藏建塔立碑竟)</p>
<p>第十七卷(从今朝译大乘理趣六波罗蜜多经至安四北庭进十地等经竟乃至都数帙同一无欠少)</p>
<p>第十八卷(及第十九二卷叙古旧诸家目录部帙多小及详显异)</p>
<p>第十九卷(从大唐开元释教录至贞元新定释教目录毕)</p>
<p>别录二文下之中初别分乘藏录中分为一十一卷</p>
<p>起第二十尽第三十(此粗显纲条若一一具述在别录中十二卷内)</p>
<p>第二十卷(从别分藏下至宝星陀罗尼经)</p>
<p>第二十一卷(从华严部至七俱胝佛母陀罗尼经一卷竟)</p>
<p>第二十二卷(从观自在菩萨随心咒经至大乘论)</p>
<p>第二十三卷(从有译有本声闻三藏贤圣集传毕)</p>
<p>第二十四卷(从别录中有译无本录至大乘经律论毕)</p>
<p>第二十五卷(别录中有译无本录小乘阙本经正律论贤圣集传毕)</p>
<p>第二十六卷(别录中支派别行录别生经律论传等)</p>
<p>第二十七卷(删略繁重别生同本异经等删除目录补阙拾遗旧译大小经律论大周入藏中遗漏不上目录及新译大小乘经律论集传等新编入藏目录)</p>
<p>第二十八卷(疑惑再详目录伪妄乱真新编伪经及群经录中伪经并诸家集钞等目录并准敕除附正录)</p>
<p>第二十九卷(大乘经律论入藏目录兼出异名及用纸多少等)</p>
<p>第三十卷(小乘经律论贤圣集传入藏目录卷末兼出删除不入藏经等目录)</p>
<p>二总集群经录上之一</p>
<p>后汉刘氏都洛阳</p>
<p>从明帝永平十年丁卯。至献帝延康元年庚子。凡十一帝一百五十四年。缁素一十二人。所出经律论并新旧集失译诸经。总二百九十二部三百九十五卷(于中九十七部一百三十一卷见在一百九十五部二百六十四卷阙本)以为后汉经录云于中直云帝者为直兼斥名者是伪。年代甲子依唐司隶甄鸾国子博士王道圭二家年历参定</p>
<p>后汉沙门迦叶摩腾一部一卷经</p>
<p>沙门竺法兰四部一十五卷经</p>
<p>沙门支娄迦谶三十三部六十七卷经集</p>
<p>沙门安世高九十五部一百一十五卷经律集</p>
<p>沙门竺佛朝二部三卷经</p>
<p>优婆塞安玄二部三卷经集</p>
<p>沙门支曜十一部一十一卷经集</p>
<p>沙门康巨一部一卷经</p>
<p>沙门严佛调五部八卷经</p>
<p>沙门康孟详六部九卷经律</p>
<p>沙门竺大力一部二卷经</p>
<p>沙门昙果一部二卷经</p>
<p>新旧诸失译经一百四十一部一百五十八卷。五十九部七十六卷旧集。八十二部八十二卷新附 四十二章经一卷(永平十年丁卯于白马寺与法兰共译初出旧录云孝明皇帝四十二章)</p>
<p>右一部一卷其本见在</p>
<p>沙门迦叶摩腾。或云竺叶摩腾。亦云摄摩腾。群录互存未详孰是。先来不译所以备彰。中印度人。婆罗门种。幼而聪敏。博学多闻。思力精拔。特明经律。尝游西印度有一小国。请腾讲金光明经。俄而邻国兴师而来。既将践境辄有事碍兵不能进。彼国兵众疑有异术密遣使觇。但见群臣安然共听其所讲大乘经明地神王护国之法。于是彼国请和上求法。明帝以永平七年甲子。梦见金人身长丈六项佩日轮光明赫奕飞在殿前。明日博问群臣。此何神异。通人傅毅进奏对云。臣闻西域有得道者。号之曰佛。陛下所梦将必是乎。帝以为然。诏遣郎中蔡愔郎将秦景博士弟子王遵等一十八人。往适天竺寻访佛法。于大月支国与摩腾相遇。时蔡愔等固请于腾。遂与同来至于洛邑。明帝甚加赏接。所将佛经及获画像。驮以白马同到洛阳。因起伽蓝名白马寺。诸州竞立报白马思。腾于白马寺出四十二章经。初缄兰台石室第十四间内。自尔释教相继云兴。沙门信士接踵传译。依录而编。即是汉地经法之祖也。旧录云。此经本是外国经抄元出大部。撮要引俗似孝经十八章。出旧录及朱士行录僧祐出三藏记等。道安录中不载。腾以大化初至人未深信。蕴其妙解不即多翻。且撮经要以导时俗。腾后终于洛阳。载其由委备如朱士行汉录及高僧传等。升寻录之源始意述译经之来。须有由致故傍采众说以广异闻。虽于文为繁而缘叙备矣 十地断结经八卷(或四卷亦云十住初出与竺佛念十住断结经同本永平十三年出见朱士行汉录及高僧传长房录等) 法海藏经一卷(一本无藏字初出与法海经等同本见高僧传及长房录等) 佛本行经五卷(永平十一年出见高僧传及长房录等) 佛本生经一卷(见高僧传及长房录等)</p>
<p>右四部一十五卷其本并阙</p>
<p>沙门竺法兰。亦中印度人。自言诵经论数万章。为天竺学者之师。时蔡愔既至彼国。兰与摩腾共契游化。遂相随而来会。彼学徒留碍兰乃间行而至。既达洛与腾同止。少时便善汉言。初共腾译四十二章经。腾卒。兰自译十地断结经等四部。昔前汉帝穿昆明池底得黑灰。问东方朔。朔云。非臣所知可问西域胡人。法兰既至追以问之。兰云。此是劫烧时灰。朔言有征。信者甚众。又秦景使还于月支国得释迦像。是优填王栴檀像师第四作也。来至洛阳帝即敕令图写。置清凉台及显节陵上供养。自尔丹素流演迄今。兰后终于洛阳。时年六十余矣。又长房等录云。兰译二百六十戒合异二卷者不然。细详名目非兰所翻。委求同异如下别录阙本中述 道行般若波罗蜜经十卷(题云摩诃般若波罗蜜道行经亦云般若道行品经或八卷初出与明度小品及大般若第四会等同本光和二年七月八日出见敏祐二录) 无量清净平等觉经二卷(亦直云无量清净经第二出与大阿弥陀及宝积无量寿会等并同本见吴录) 阿閦佛国经二卷(建和元年译或一卷初出与宝积不动如来会等同本见朱士行汉录及僧祐录亦云阿閦佛刹诸菩萨学戒品经或无国字) 佛遗日摩尼宝经一卷(安公云出方等部初与宝积普明菩萨会等同本一名古品遗日说般若经一名大宝积经一名摩诃述宝严经见僧祐长房二录) 般舟三昧经三卷(一名十方见在佛悉在前立定经旧称云大般舟三昧经或二卷光和二年译初出与大集贤护经等同本见聂道真录及吴录) 兜沙经一卷(见僧祐录吴录是华严经名号品异译) 伅真陀罗所问经二卷(初出伅真陀罗所问宝如来三昧经旧录云伅真陀罗尼王经或三卷初出与大树紧那罗经同本安录无见朱士行汉录及僧祐录) 阿阇世王经二卷(初出与普超三昧经等同本见僧祐录安云出长阿含者非也) 内藏百宝经二卷(亦云内藏百品初出与世高译者小异安公云出方等部见僧祐录) 文殊师利问菩萨署经一卷(亦直云问署经见僧祐录及吴录安云出方等部) 新譬喻经一卷(凡十一事祐云失译房见别录已上见在已下阙) 大方等大集经二十七卷(初出与昙无谶等出同本见李廓录) 般舟三昧经一卷(是后十品重翻祐有此一卷无三卷者静泰录或加大字第三出祐录云光和二年十月八日出) 梵般泥洹经二卷(或一卷初出与大般涅槃经等同本见朱士行汉录或加大字第三胡般改为梵) 象腋经一卷(初出见法上录) 诸法勇王经一卷(初出见法上录) 光明三昧经一卷(初出祐云出录安房云亦见吴录) 孛本经二卷(初出见僧祐录) 首楞严经二卷(中平二年十月八日出第一译又云三卷见朱士行汉录及僧祐录吴录) 大方便报恩经一卷(出吴录) 阿阇世王问五逆经一卷(亦云阿阇世王经初出见长房录) 禅经一卷(初出房云见别录) 阿育王太子坏目因缘经一卷(佛涅槃后一百余年育王方出故非佛说或无经字初出见长房录)</p>
<p>右二十三部六十七卷(杂譬喻上一十部二十六卷见在大集经下一十二部四十卷阙本)</p>
<p>沙门支娄迦谶。亦直云支谶。月支国人。操行纯深性度开敏。禀持法戒以精勤著名。讽诵群经志在宣法。桓灵之代游于洛阳。从桓帝建和元年丁亥。至灵帝中平三年景寅。于洛阳译道行等经二十三部。审得本旨曾不加饰。可谓善宣法要弘道之士也。河南清信士孟福张莲笔受。而旧译云胡般泥洹者窃所未安。上代翻经已来贤德笔受。每至度语无不称云译胡为汉。胡乃是西天边俗类此之有氐羌今乃称胡。岂关印度。深为楚越可不详焉。但佛所说经皆合称为梵本。梵者此言清净。昔劫初时梵世光音天来下彼土有食地肥者。身重不得复去因遂为人。即五天之本祖也。仍其天号而立称焉。若彼称胡理将何出。但彼称梵语如此土所谓汉言。盖有所凭非为谬耳。如旧日僧悉称俗姓。从符秦世有沙门道安。独拔当时居然超悟云。既剃落绍继释迦子而异父。岂曰承袭。今出家宜悉称释。及翻四含其文果云。四姓出家同一释种。众咸叹伏(四姓者一刹帝利二婆罗门三毗舍四戍达罗)</p>
<p>而安正当晋秦之世刊定目录删经论。自号弥天。楷摸季叶。犹言译胡为秦有五失三不易。此盖通人一蔽未尽美欤。上代已来有胡言处。今并改为梵字。庶无纰谬使谈者得其正焉</p>
<p>又长房等录。支谶译中复有大宝积经一卷。今以与佛遗日摩尼宝经既是同本不合再出。又寻文句非谶所翻。别录之中皆为失译。今依别录为正故谶录除之 大乘方等要慧经一卷(初出与宝积弥勒问八法会同本见长房录) 太子慕魄经一卷(初出六度集中异译见长房录) 长者子制经一卷(一名制经初出与逝童子经等同本见长房录) 宝积三昧文殊问法身经一卷(一名遗日宝三昧文殊师利菩萨问法身经初出与法界体性经同本见长房录) 自誓三昧经一卷(题下注云独证品第四出比丘净行中初出与法护出者大同小异见长房录) 温室洗浴众僧经一卷(亦直云温室经初出见长房录) 明度五十校计经二卷(或直云明度校计亦直云五十校计元嘉元年出见朱士行汉录及僧祐录) 佛印三昧经一卷(见长房录) 八大人觉经一卷(见宝唱录) 舍利弗悔过经一卷(亦直云悔过经初出见长房录) 人本欲生经一卷(永寿二年出长阿含第十卷异译道安注解兼制序见朱士行汉录及僧祐录) 尸迦罗越六向拜经一卷(或云尸迦罗越六方礼经出长阿含第十一卷异译见长房录) 长阿含十报法经二卷(一名多增道章经或直云十报经出长阿含第九卷异译旧录亦云出长阿含见僧祐录) 一切流摄守因经一卷(出中阿含第二卷异译旧录云一切流摄经吴录云流摄守因经亦云受固亦有云流摄亦云一切流摄守固见朱士行及僧祐) 四谛经一卷(出中阿含第七卷异译见僧祐录安公云出长阿含者或误也) 本相倚致经一卷(出中阿含第十卷异译吴录云大相倚致与本致经同本或作倚字见朱士行汉录及僧祐录) 是法非法经一卷(出中阿含第二十一卷异译见士行僧祐二录) 漏分布经一卷(出中阿含第二十七卷异译见朱士行汉录及僧祐录安云出长阿含者或误也) 婆罗门子命终爱念不离经一卷(出中阿含第十六卷异译见长房录) 十支居士八城人经一卷(出中阿含第六十卷异译见长房录) 普法义经一卷(亦云普义经一名具法行经普法义作舍利日俱法行作舍利弗余并同云出中阿含元嘉二年出与唐广义法门经同本见朱士行僧祐二录) 婆罗门避死经一卷(出增一阿含第二十六卷异译见长房录) 阿那邠[邱-丘+玄]化七子经一卷(出增一阿含第四十九卷异译见长房录) 阿难同学经一卷(题云出增一阿含检无见长房录) 七处三观经一卷(出增一阿含中首末总三十经从初标名故也或二卷元嘉元年出见朱士行汉录及僧祐录) 五阴譬喻经一卷(或无譬字一名水沫所漂经出离阿含第七卷异译见朱士行汉录僧祐录) 转法轮经一卷(或云法轮轮转经出杂阿含第十五卷异译与其本经后同前异见僧祐录) 八正道经一卷(出杂阿含第二十六卷异译见士行僧祐二录) 摩邓女经一卷(或名摩耶女一名阿难为蛊道女惑经见长房录初出与摩邓伽经等同本) 鬼问目连经一卷(初出与饿鬼报应经同本见长房录) 阿难问事佛吉凶经一卷(或云阿难问事经亦云事佛吉凶经见长房录初出与阿难分别经等同本) 奈女只域因缘经一卷(初出或无因缘字亦云奈女见房录) 罪业应报教化地狱经一卷(初出或云地狱报应经见长房录) 坚意经一卷(初出一名坚心正意亦名坚心经见长房录) 大安般守意经二卷(或一卷或无守意字或云安般经安公云小安般兼注解及制序祐录别载大安般一卷房录更载一卷重也见士行僧祐李廓三录) 阴持入经二卷(或一卷祐云际持入误也亦云注阴持入安公注解制序房录阴持入外别存际持入者误也见士行僧祐二录) 处处经一卷(见长房录) 骂意经一卷(见长房录) 分别善恶所起经一卷(见长房录) 出家缘经一卷(一名出家因缘经见长房录) 阿鋡正行经一卷(一名正意经见长房录) 十八泥犁经一卷(或云十八地狱经见长房录) 法受尘经一卷(见僧祐录) 禅行法想经一卷(见僧祐宝唱二录) 长者子懊恼三处经一卷(一名长者夭恼三处经亦直云三处恼经见长房录) 揵陀国王经一卷(或无国字见长房录) 父母恩难报经一卷(亦云勤报见长房录出中阿含检无) 九横经一卷(房云出中阿含捡无见长房录) 禅行三十七经一卷(或加品字见宝唱录) 犯戒报应轻重经一卷(出自连问毗尼经亦云犯戒罪报轻重或云自连问经见长房录) 大比丘三千威仪经一卷(或四卷亦云僧威仪经) 道地经一卷(初出加大字见僧祐录) 迦叶结经一卷(初出见长房录) 阿毗昙五法行经一卷(或无行字见僧祐录已上见存已下阙本) 无量寿经二卷(初出与宝积无量寿等同本房云见别录) 如幻三昧经二卷(或一卷初出与宝积善住意会等同本见长房录) 月灯三昧经二卷(出大日灯经第七异译见长房录) 十二因缘经一卷(初出亦云闻城十因缘经见僧祐录) 内藏经一卷(第二出一名内藏百品或云百宝元嘉二年十月出见朱士行录) 四不可得经一卷(初出或无可字见房录)</p>
<p>贞元新定释教目录卷第一</p>
<p>贞元新定释教目录卷第二</p>
<p>西京西明寺沙门圆照撰</p>
<p>总集群经录上之二 观药王药上菩萨经一卷(初出见长房录) 空净天感应三昧经一卷(旧录云空净三昧经初出见长房录) 卒逢贼结衣带咒经一卷(见长房录) 咒贼经一卷(一名辟除贼害见长房录祐失译录中双载二本同名咒贼此且存一) 十四意经一卷(旧录云菩萨十四意经见僧祐录) 法律三昧经一卷(初出见法上录) 道意发行经二卷(或一卷见道安及僧祐录房云出长阿含) 大十二门经二卷(或一卷出长阿含安公注解兼制序见僧祐及宝唱录) 小十二门经二卷(出长阿含安公注解无制序见僧祐及宝唱录) 七法经一卷(旧录云阿毗昙七法行经或直云七法行经见僧祐录房云出长阿含) 多增道章经一卷(旧录无道字云异出十法见房录云出长阿含) 义决律经一卷(或无经字亦云义决律法行经安公云出长阿含见僧祐录) 杂四十四篇经一卷(或云杂经四十四篇既不显名未知何经安公云出增一阿含见僧祐录) 百六十品经一卷(旧录云出增一阿含百六十章经见僧祐录) 舍头谏经一卷(见旧录第二出云舍头谏太子明二十八宿经亦云太子明星十六宿经亦云虎耳经) 琉璃王经一卷(或作琉璃房云出增一阿含捡无见长京录) 太子梦经一卷(初出见长房录) 禅经二卷(第二出房云见别录) 恒水经一卷(初出亦云洹水不说戒经见法上录宝唱录云洹水诫经) 悔过法经一卷(见长房录) 五法经一卷(见僧祐录) 五行经一卷(见长房录) 小般泥洹经一卷(房云见别录祐录云或名泥洹后诸比丘经或云泥洹后变化经或云泥洹后比丘世变经或云佛般泥洹后比丘世变经) 正斋经一卷(见长房录) 分别罪福经一卷(见长房录) 难提迦罪起经一卷(见僧祐录) 禅定方便次第经一卷(见长房录) 禅法经一卷(见长房录) 当来变灭经一卷(见长房录) 修行道地经七卷(或六卷初出或云顺道行经汉永康元年支敏度制序见宝唱录及别录) 五门禅要用法经一卷(初出见长房录) 思惟要略经一卷(或直云思惟经初出见僧祐录) 法句经四卷(初出见长房录) 请宾头法一卷(初出见内典录) 阿毗昙九十八结经一卷(见僧祐录)</p>
<p>右九十五部一百一十五卷(阿毗昙五法上五十四部五十九卷见在无量寿经下四十一部五十六卷阙本)</p>
<p>沙门安清字世高。安息国王正后之太子也。幼怀淳孝敬养竭诚。恻隐之仁爰及蠢类。其动言立行若践规矩焉。加以志业聪明克意好学。外国典籍莫不该贯。七曜五行之象。风角云物之占。推步盈缩悉穷其变。兼洞晓医术妙善针[血*瓜]。睹色知病投药必济。乃至鸟兽鸣呼闻声知心。尝行见群燕。忽谓伴曰。燕云应有送食者。顷之果有致焉。众咸奇之。于是俊异之名被于西域。远近邻国咸敬而伟之。高虽在居家而奉戒清峻。讲集法施与时相续。后父王薨将嗣国位乃深惟苦空厌离名器。行服归毕遂让国与叔出家修道。博综经藏尤精阿毗昙学。讽持禅经略尽其妙。既而游方弘化遍历诸国。以汉桓之初始到东夏。高才悟机敏一闻能达。至止未久大通华言。慨正法深微广事宣译。高穷理尽性自识宿缘。多有神迹世莫能量。初高自称先身。已经为安息王子。与其国中长者子俱共出家。分卫之时值施主不称每辄怼恨。高屡加诃谏终不悛改。如此二十余年。乃与同学辞诀云。我当往广州毕宿世之对。卿明经精勤不在吾后。而性多恚怒命过当受恶形。我若得道必当相度。既而遂适广州值寇贼大乱。行路逢一年少。睡手拔刀曰。真得汝矣。高笑曰。我宿命负卿故远相偿。卿之忿怒故是前世时意也。遂申颈受刃容无惧色。贼遂杀之。观者填路莫不骇其奇异。而此神识还为安息王太子。即今时世高身是。高游化中国宣经事毕。值灵帝之末关洛扰乱。乃振锡江南云。我当过庐山度昔同学。行达[邱-丘+共]亭湖庙。此庙旧有灵威。商旅祈祷乃分风上下各无留滞。尝有乞神竹者。未许辄取。舫即覆没竹还本处。自是舟人敬惮莫不慑影。高同旅三十余船奉牲请福。神乃降祝曰。船有沙门可更呼。上客咸惊愕请高入庙神告高曰。吾昔外国与子俱出家学道好行布施。而性多嗔怒今为[邱-丘+共]亭庙神。周回千里并吾所治。以布施故珍玩丰饶。以嗔恚故堕此神报。今见同学悲欣何言。寿尽旦夕。而丑形长大若于此舍命秽污江湖。当度山西泽中。此身灭后恐堕地狱。吾有绢千疋并杂宝物。可为立法营塔使生善处也。高曰。故来相度何不出形。神曰形甚丑异。众人必惧。高曰。但出众不怪也。神从床后出头乃是大蟒。不知尾之长短。至高膝边。高向之胡语数番赞呗数契。蟒悲泪如雨须臾还隐。高即取绢物辞别而去。舟侣飏帆蟒复出身登山而望。众人举手然后乃灭倏忽之顷便达豫章。即以庙物造东寺。高去后神即命过。暮有一少年。上船长跪高前受其咒愿忽然不见。高谓船人曰。向之少年即[邱-丘+共]亭庙神得离恶形矣。于是庙神歇灭无复灵验。后人于山西泽中。见一死蟒头尾数里。今寻阳郡蛇村是也。高后复到广州。寻其前世害己少年尚在。高径投其家说昔日偿对之事并叙宿缘。欢喜相向云。吾犹有余报今当复会稽毕对。广州客悟高非凡。豁然意解追恨前愆。厚相资供随高从游遂达会稽。至便入市正值市中有乱。相打者误著高头。应时殒命。广州客频验二报。遂精勤佛法具说事缘。远近闻知莫不悲叹。明三世之有征也。高以桓帝建和二年戊子。至灵帝建宁三年庚戌二十余载。译大乘要慧等经九十五部。并义理明析文字允正。辩而不华质而不野。凡在读者皆斖斖然而不倦焉。世高本既王种名高外国。所以西方宾旅犹呼安侯至今为号焉。天竺自称书为天书。语为天语。音训诡。蹇与汉殊异。先后传译多致谬滥。唯高所出为群译之首。安公以为难及面禀不异见圣列代明德咸赞而思焉。其释道安录。僧祐出三藏记。慧皎高僧传等并云高译三十九部。费长房录载一百七十六部。今以房录所载多是别生从大部出。未可以为翻译正数。今随次删之。如后所述。情离有罪经(房云世注为疑今亦在疑伪录) 八光经。舍利弗问宝女经。舍利弗叹宝女说不思议经(亦直云叹宝女经)申越长者悔过供佛经(亦云由起长者悔过经申越由起未详何正八光等经四经并出大集)四百三昧经(出大云经)摩诃衍精进度中罪报品(出智度论)大迦叶遇尼乾子经(出长阿含)阿难惑经(出人本欲生经)第一四门经。第二门经。第三四门经。甘露正意(亦云佛入甘露调意经第一四门等经出僧祐失译录亦出宝唱录并是大十二门经一部后人分品写出遂成四卷)尊者薄拘罗经(或直云薄拘罗经亦云薄拘罗答异学门经)婆罗门行经。长者兄弟诣佛经(亦云长者梨师达多兄弟二人往佛所经薄拘罗等三经出中阿含)五战斗人经。世间强盗布施经。梵天王诣婆罗门讲堂经。郁伽居士见佛闻法醒悟经(亦云修伽陀居士佛为法德性误经)水喻经(五战斗等五经并出增一阿含) 佛为婆罗门说四法经。佛为事火婆罗门说悟道经。佛为婆罗门说耕田经(或无田字) 佛为憍慢婆罗门说偈经。佛为频头婆罗门像颊经。佛为阿支罗迦说自他作苦经。目连见众生身毛如箭经。阿那律思惟目连神力经。无畏离车白阿难经。商人脱贼经。世间言美色经。纯陀沙弥经(或作沙门或为淳字)商人子作佛事经。婆罗门通达经论经。外道出家经。婆罗门服白经。精勤四念处经。婆罗门虚伪经。佛为调马聚落主说法经。一切行不恒安住经。婆罗门问世尊将来有几佛经。婆罗门问佛布施得福经。豆遮婆罗门论议出家经。化火与(或作大兴) 婆罗门出家经。浮木譬喻经(一名恒水流树经或作流澍)四吒婆罗门出家得道经。过去弹琴人经。婆罗门解知众术经。独富长者经(亦云独付长者财物无付经亦云长者命终无子付嘱经) 佛为年少婆罗门说知善不善经。佛为那拘罗长者说根熟经(或无罗根熟三字) 禅思满足经(说四法等三十二经并出杂阿含)禅秘要经(出治禅病秘要法)前世诤女经。子命过经。迦旃延无常经。审裸形子经(一名佛覆裸形子经)鳖喻经(前世诤等五经并出生经)镜面王经(出义足经)三毒经。数息事经(上二小乘杂抄)七老婆罗门请为弟子经。孤母丧一子经。斫毒树复生经。求离牢狱经。良时难遇经。昔有二人相爱敬经。慈人不杀经。摩耶只女人谤佛生身入地狱经。最胜长者爱咒愿经(亦直云受咒愿经)佛神力救长者子经。佛度旃陀罗儿出家经。承事胜也经。调达生身入地狱经。多倒见众生经。长者夜输得非常观经(亦直云得非常观经七老婆罗门等一十五经并出出曜经)人受身入阴经。人身四百四病经。五阴成败经。地狱罪人众苦经。人病医不能治经(人受身五经并出修行道地经)阿练若习禅法经(出坐禅三昧经)莲华女经(出法句譬喻经)迦叶诘阿难经(亦名迦叶责阿难双度罗汉喻经)金色女经(迦叶诘阿难等二经出杂譬喻)</p>
<p>右八光经等八十五部八十五卷。长房等录皆云安高所出。今按隋开皇仁寿二年众经录及新捡出别生抄经等。此等并从诸经别生。或非安高所出。不合足为翻译之数。今为实录故总删之 道行经一卷(光和二年十月八日出见经后记朱士行汉录僧祐录等安公云道行品者般若抄也外国明者所撰安公为序并注) 般舟三昧经二卷(光和二年十月八日出见经后记高僧传第二经同时启夹故出曰同也旧录云大般舟三昧经或一卷第二出与大集贤护经等同本)</p>
<p>右二部三卷其本并阙</p>
<p>沙门竺佛朔。经后记云。竺佛朔印度人。识性明敏博综多能。以灵帝光和之初。赍道行等经来适洛阳。转梵为汉。译人时滞虽有失旨。然弃文存质深得经意。月支沙门支谶传语。河南孟福字元士张莲字少安笔受。并见经后记 法镜经二卷(安公云方等部初出与宝积郁伽长者会等同本或一卷沙门严佛调笔受康僧会注兼序见僧祐录) 阿含口解十二因缘经一卷(亦云断十二因缘亦直云阿含口解旧录云安侯口解凡有四名同是一本典中安高安云置出口解者误也)</p>
<p>右二部三卷其本并在</p>
<p>优婆塞安玄安息人也。志性贞白深闲理致。秉持法戒毫厘弗亏。博诵群经多所通习。汉灵帝时游贾洛阳有功号骑都尉。性虚静温恭。常以法事为己务。渐练汉言志宣经典。常与沙门讲论道义。世所谓都尉者也。玄以光和四年辛酉。与沙门严佛调共出法镜等经。玄口译梵文佛调笔受。理得音正尽经微旨。郢匠之美见述后代。祐云。法镜佛调出者据其共译以说。又称阿含口解世高译者。此乃姓同相滥也(旧录既名安侯口解计亦合是世高出也) 成具光明定意经一卷(或云戒具光明三昧经或直云成具光明经第二出见朱士行支敏度僧祐等三录高僧传大乘) 阿那律八念经一卷(或直云八念名禅行敛意旧录云禅行捡意出中阿含经第十八卷异译见旧录) 马有三相经一卷(亦云善马有三相经出杂阿含经第三十三卷异译房云见吴录) 马有八熊譬人经一卷(亦直云马有八熊经一名马有八弊恶态经出杂阿含经第三十三卷异译房云见吴录) 小道地经一卷(房云见吴录已前见存已后阙) 闻城十二因缘经一卷(第二出与世高译十二因缘经等同本房云见吴录) 大摩耶经一卷(或无大字或二卷初出与摩诃摩耶经同本房云见吴录) 赖吒和罗经一卷(出中阿含经第三十一卷异译房云见吴录安云出方等部者或恐误) 小本起经一卷(或云修行本起或云修行本起近加小字耳初出与瑞应本起经等同本见旧录及高僧传) 堕落优婆塞经一卷(或云优婆塞经房云见吴录)</p>
<p>右一十部一十卷(小道地上五部五卷见在闻城下五部五卷阙本)</p>
<p>沙门支曜西域人。博达群典妙解幽微。以灵帝中平二年乙丑。于洛阳译成具光明等经十部。长房等录又有首至闻佛十四事经(或无佛字)</p>
<p>余亲见其本乃是经抄。已编别生录内。此删不载 问地狱事经一卷(见朱士行汉录及高僧传)</p>
<p>右一部一卷本阙</p>
<p>沙门康臣(或作巨字未详孰正)西域人。心存游化志在弘宣。以灵帝中平四年丁卯。于洛阳译问地狱经言直理诣不加润饰 濡首菩萨无上清净分卫经二卷(一名决子诸法如幻化三昧经初出与大般若那伽室利分等同本或一卷见长房录) 慧上菩萨问大善权经二卷(初出与宝积大乘方便会等同本或无菩萨字或一卷见长房录) 古维摩诘经二卷(初出与唐译无垢称经等同本见古录及朱士行汉录) 思意经一卷(亦云益意经初出见长房录) 菩萨内习六波罗蜜经一卷</p>
<p>右五部八卷(前四部七卷本阙后一部一卷见在)沙门严佛调(亦云浮调据僧祐录及高僧传合是沙门长房等录云信士者非也)</p>
<p>临淮郡人。幼年颖悟敏而好学。信如信慧自然。遂出家修道通译经典见重于时。调以灵帝中平五年戊辰。于洛阳译濡首菩萨等经五部。世称安侯都尉佛调三人传译号为难继。安公称佛调出经者。省而不繁全本巧妙焉。又长房等录更有迦叶诘阿难经。亦云佛调所译。余亲见其本乃是诸经之抄有数条事。随众录云。出杂譬喻。安世高聂承远录内并有此经。录家误也。既是别生抄经。不合为翻译正数。又有沙弥十慧经。云佛调自撰并注序。既非圣言又阙其本。今并删之 舍利弗摩诃目揵连游四衢经一卷(出增一阿含第四十一卷异译见别录) 兴起行经二卷(亦名严诫宿缘经题云出杂藏见吴录) 梵网经二卷(初出或三卷见吴录) 四谛经一卷(兴平元年出第三译出阿含第七卷异译与世高出者小异见竺道祖汉录) 太子本起瑞应经二卷(亦云瑞应本起第二出与过现因果经等同本房云见三藏记然祐三藏中孟详出中本起非瑞应本起也) 报福经一卷(或云福报见吴录)</p>
<p>右六部九卷(兴起行经上二部三卷见在梵网经下四部六卷阙本)</p>
<p>沙门康孟详。其先康居国人有慧学之誉。以献帝兴平元年甲戌。至建安四年己卯。于洛阳译游四衢等经六部。安公云孟详所翻译流便足腾玄趣也 修行本起经二卷(一名宿行本起第三出与瑞应本起经等同本见始兴录)</p>
<p>右一部二卷其本见在</p>
<p>沙门竺大力西域人。性好远游无惮艰险。以献帝建安二年丁丑三月。于洛阳译修行本起经。其经梵本亦是昙果与康孟详于迦维罗卫国赍本。康孟详度语 中本起经二卷(或云太子中本起经见始兴录经初题云出长阿含)</p>
<p>右一部二卷其本见在</p>
<p>沙门昙果西域人。学该内外解通真俗。于迦维罗卫国赍经梵本届于洛阳以献帝建安十二年丁亥译中本起经。康孟详度语。内典录中以昙果与孟详共出。遂与孟详太子本起瑞应合为一本者非也。二经全异不可合之。祐云中本起康孟详出者。据其共译故耳 大方便佛报恩经七卷 摩诃衍宝严经一卷(一名大迦叶品第二出与宝积普门菩萨会等同本中云晋言合编晋录今且依旧祐云摩诃乘宝严经) 后出阿弥陀佛偈经一卷(或无经字出第二) 未曾有经一卷(初出与唐译甚希有经等同本) 作佛形像经一卷(一名优填王作佛形像经一名作像因缘经与造立形像福报经并同本) 安宅神咒经一卷(亦云安宅咒法祐云安宅咒) 受十善戒经一卷 苦阴经一卷(出中阿含经第二十五卷异译) 魔娆乱经一卷(一名弊魔试目连经一名魔王入目揵兰腹经出中阿含经第三十卷异译) 沙弥尼戒经一卷(或无经字) 优波离问佛经一卷(或无优婆离律) 分别功德论四卷(或云分别功德或三卷或五卷) 禅要呵欲经一卷(题云禅要经呵欲品) 内身观章句经一卷(或无句字) 杂譬喻经二卷(一名菩萨度人经) 六菩萨名一卷(房入藏云菩萨名亦当诵持) 般舟三昧念佛章句经一卷(是行品别翻第四出) 阿弥陀佛偈经一卷(初出) 贤劫千佛名经一卷(祐云唯有佛名与昙无兰所出四谛经千佛名异出贤劫经中异译) 梵本经四卷(旧云胡本新改为梵以长安中出) 泥洹后千岁变经四卷(一名千岁变经祐云泥洹后千岁中变记一卷) 诸经佛名二卷(今疑是不思议功德经) 三千佛名经一卷 称扬百七十佛名经一卷(亦直名百七十佛名今疑出称扬功德经) 南方佛名经一卷(旧云一名治城寺经者非也此乃题寺为记非是经之异名) 灭罪得福佛名经一卷 观世音所说行法经一卷(是咒经) 萨陀波仑菩萨求深般若图像经一卷 受持佛名不堕恶道经一卷 五龙咒毒经一卷 取血气神咒经一卷(旧录云血咒) 咒贼咒法经一卷(房云异出本祐直云咒贼) 七佛安宅神咒经一卷 菩萨受戒经一卷(祐录无经字房云异出本) 受菩萨戒次第十法一卷 菩萨忏悔法一卷 初发意菩萨常昼夜六时行五事一卷 顶生王因缘经一卷(旧录云顶生王经) 长者贤首经一卷 梵志丧女经一卷 [狂-王+樂]狗啮王经一卷 勤苦泥犁经一卷 地狱经一卷 十一因缘章经一卷(旧录云十一因缘经或作十二) 沙门为十二头陀经一卷 僧名数事行一卷 比丘诸禁律一卷 摩诃僧祇律比丘要集一卷(一名摩诃僧祇部比丘随用要集法) 沙弥十戒经一卷(旧录云沙弥戒) 贤者五诫经一卷 优婆塞威仪经一卷 庾伽三磨斯经一卷(译言修行略一名达磨多罗禅法或云达磨多罗菩萨撰禅经要集) 梵音偈本一卷(旧云胡音) 赞七佛偈一卷 怛和尼百句一卷 五言咏颂本起一卷(一百四十二首) 道行品诸经梵音解一卷(旧云胡音) 法句譬喻经一卷(祐录云凡十七事喻字上五十九部并见僧祐失译录)</p>
<p>右五十九部七十六卷(准房录本数合有七十七卷其分别功德论录云五卷今四卷故七十六菩萨名上一十六部二十六卷见在般舟下四十三部五十卷阙本)</p>
<p>长房等录汉后失译。总有一百二十五部一百四十八卷。今以余六十六部七十一卷。子细仇挍非是失源。具述委曲列之如左 佛遗日摩尼宝经(汉支谶译) 菩萨生地经 惟日杂难经(已上二经吴支谦译) 金刚三昧本性清净不坏不灭经(或云金刚清净经长房等录云吴代支谦译后汉失译录中复载今详此经非是汉代失源复非支谦所出以是姚秦以来什公等译今且为失源编于秦录) 旧杂譬喻经二卷(吴代康僧会译) 十方佛名经 三十二相因缘经(已上二经西晋竺法护译) 菩萨修行经(一名长者威施所问菩萨修行经或云长者修行经已曾三译一存二阙备显录中) 迦叶赴佛泥洹经(一名佛般泥洹时迦叶赴佛经) 铁城泥犁经(一名阿含泥犁经) 寂志果经 三十七品经(抄诸经撰在别生录) 七佛所结麻油咒。幻师陂陀神咒。咒龋齿咒(一名咒虫齿一名直咒齿) 咒牙痛咒。咒眼痛咒(迦叶赴下十经东晋竺昙无兰译) 千佛因缘经 海八德经(已上二经法上录云姚秦罗什译) 菩萨所生地经 摩诃刹头经(已上二经乞伏秦圣坚译) 寂调意(合作音守意者错也)所问经(一名如来所说清净调伏经) 转女身菩萨经(一名乐璎珞庄严方便经一名乐璎珞庄严女经已上二经宋代法海译) 沙弥威仪经(或无经字宋求那跋摩译) 四天王经(宋智严译) 监王五使者经(一名五天使者) 譬喻经(已上三经宋惠兰译) 八部佛名经(元魏瞿昙流支译) 观无量寿佛经(此经以曾两译一存一阙备阙录中) 般若波罗蜜神咒经(出大品经) 功德庄严王八万四千岁请佛经(出大集经) 大方广如来性起微蜜藏经二卷(亦直云如来性起经是旧华严经如来性起品) 合道神足经四卷(一名道神足无极变化经即道神足经之异名二本无别) 持斋经(斋经别名) 过去香莲华佛世界经(出悲华经) 善德婆罗门求舍利经 人弘法经(已上二经出大云经) 五十三佛名经(出药王药上经) 弥勒为女身经 一切施王所行檀波罗蜜经(亦直云行檀波罗蜜经亦名萨和檀王经) 摩诃王。小儿闻法即解经(已上四经出六度集) 净除业障经(抄净业障经) 十住毗婆沙经(抄十住经) 七宝经(出增一阿含经) 质多长者请比丘经 外道诱质多长者经 佛见牧牛者示导经 长者命终无子付嘱经(独富长者经异名质多等四经出杂阿含) 积骨经(出七处三观经) 诲子经(出生经) 梵志观无常得解脱经(出义足经) 梵志避死经 贫子得财发王经 无害梵志执志经 善呗比丘经(梵志避死等四经出出曜经) 福子经 居士初故为妇鼻中虫经 须河譬经 教子经(一名须达教子经亦名须达训子经福子等四经出杂譬喻) 龙种尊国变化经 观世楼炭经(云有三品) 清净法行经(已上三经先为伪录) 华严璎珞经 般若得经(已上二经僧法尼诵出亦在伪录)</p>
<p>右佛遗日下六十六部七十一卷。或翻译有凭。或别生疑伪。今既寻知所据故非汉代失源。同旧重编恐成繁杂。今并删也。长房录云。已上一百二十五部四十八卷。并是僧祐律师出三藏记撰。右旧二录及安录失源并新集所得失译诸经卷部甚广。仇挍群目芜秽者众。出入相交实难诠定。未睹经卷空阅名题。有入有源无入无译。详其初始非不有由。既涉远年故附此末。冀后博识脱睹本流。希还收正以为有据。滢澄法海使静波涛。爰今寻长房此言未可依据。委求同异如前所述</p>
<p>已下新附此录 拔陂菩萨经一卷(或云拔波安录云颰披陀菩萨安公云出方等部是般舟经初四品异译第五出) 栴檀树经一卷 阿鸠留经一卷 菩萨道地经一卷(安公云出方等部) 魔王入目揵兰腹经一卷(亦云弊魔试目揵连经旧录云魔王入目连腹中经出中阿含第三十卷即后十经之中也) 佛有五百比丘经一卷 凡人有三事愚痴不足经一卷(此凡人三事不足及后佛诫诸比丘乃至卑者二经共成藏中泥犁一卷乃取最初之语以立经名今此则标未详其故) 佛诫诸比丘经一卷(言我以天眼视天下人生死好丑尊者卑者经一卷安公云上三经出中阿含) 自见自知为能尽结经一卷 有四求经一卷 佛本行经一卷 河中大聚沫经一卷(或云水沫所漂经或云聚沫譬经众经录云出杂阿含经今以安录先集杂阿含后译是别译本非从彼出) 便贤者坑经一卷(坑字或作旃) 所非汝所经一卷 两比丘得割经一卷 道德舍利日经一卷 舍利日在王舍国经一卷 独居思惟自念上经一卷 问所明种经一卷 欲从本相有经一卷(或云欲从本经) 独坐思惟意中生念经一卷 佛说如是有诸比丘经一卷 比丘所求色经一卷 道有比丘经一卷 色为非常念经一卷(从自知自见下本有二十二经安云阿含一卷于中五经已备余录今但有十七载杂阿含分中) 色比丘念本起经一卷 善恶意经一卷 比丘一法相经一卷 有二力本经一卷 有三力经一卷 有四力经一卷 人有五力经一卷 不闻者类相聚经一卷(旧录云类相聚经与相应相可经本同) 天上释为故世在人中经一卷(或作无上误也) 爪头土经一卷 身为无有反复经一卷 师子畜生王经一卷 阿须伦子波罗门经一卷 波罗门子名不侵经一卷 生闻波罗门经一卷(旧录云生闻梵志经) 有[阿-可+桑]竭经一卷 暑杜乘波罗门经一卷 佛在拘萨国经一卷 佛在优堕国经一卷(经作优随) 是时自梵守经一卷 有三方便经一卷(旧录云三方便经法经录云出七处三观) 波罗门不信重经一卷 佛告舍日经一卷 四意止经一卷(旧录云四意止本行经法经录云出中阿含) 说人自说人骨不知腐经一卷(色比丘念下二十五经安公云并出阿含今寻藏中单卷杂阿含内并有此经多是后人合之成卷) 杂阿含三十章经一卷(法经录云出杂阿含异本) 五十五法诫经一卷(或云五十五法行) 一切义要一卷 说善恶道经一卷 受欲声经一卷(一本云受欲一声经) 摩诃遮曷从经一卷 天王下作猪经一卷 始造浴佛时经一卷 佛并父弟调达经一卷(五十五法下安公云五十经出阿毗昙今但有九一本人重译中即魔王人目连腹经是) 优堕罗迦叶经一卷 四谛本闻经一卷(安公云上二经出长阿含一本云出阿毗昙) 让德经一卷 有贤者法经一卷 摩诃厥弥难问经一卷(或云大厥弥经) 大本藏经一卷 说阿难持戒经一卷 阿难问何因缘持戒见世间贫亦现道贫经一卷 给孤独四姓家问应受施经一卷 晓所诤不解经者经一卷(今疑立经字错) 寄异道家难问住处经一卷 寄异道家难问法本经一卷 贤者手力经一卷 八法行经一卷 忧多罗经一卷(或作夏字细) 栴檀调佛经一卷 恶人经一卷 难提和难经一卷(或云难提和罗经) 四姓长者难经一卷(旧录云四姓长者经) 折佛经一卷 道地经中要语章一卷(或云小道地经今疑支曜出者是) 数练意章一卷(旧录云数经安公上二经出生经祐按今生经无此章名)</p>
<p>右八十二部八十二卷(初拔陂等经见在余者并阙)</p>
<p>并是僧祐录中。集安公古典经。既云古典明是远代。今者编于汉末以为失源。安公本录古典总有九十二经。今以余之十经。捡寻群录或摽译主或是别生。彼中既载故此除之通前旧失译经。五十九部七十六卷。总一百四十一部一百五十八卷。并为汉代失源云</p>
<p>魏曹氏都洛阳</p>
<p>自文帝黄初元年庚子。至元帝咸熙二年乙酉。凡经五帝四十六年。沙门五人。所出经戒羯磨。总一十二部合一十二卷</p>
<p>曹魏沙门昙柯迦罗(一部一卷戒)</p>
<p>沙门康僧铠(三部四卷经羯磨)</p>
<p>沙门昙无谛(一部一卷羯磨)</p>
<p>沙门白延(五部七卷经)</p>
<p>沙门安贤(二部五卷经) 僧祇戒本一卷(初出见竺道祖魏世录)</p>
<p>右一部一卷本阙</p>
<p>沙门昙柯迦罗。魏云法时。中印度人。家世大富常修梵福。迦罗幼而才悟质像过人。读书一览皆文义通畅。善学四韦陀论。风云星宿图谶运变莫不该综。自言天下文理毕已生腹。至年二十五。入一僧坊看遇见法胜毗昙。聊取览之茫然不解。殷勤重省更增惛漠。乃叹曰。吾积学多年。浪志坟典游刃经藉。义不再思文无重览。今睹佛书顿出情外。当理致钩深别有情要。于是赍牒入房请一比丘略为解释。遂深悟因果妙达三世。始知佛教宏旷俗书所不能及。乃弃舍世荣出家精苦。诵大小乘经及诸部毗尼。常贵游化不乐专守。以文帝黄初三年壬寅来至洛阳。于时魏景虽有佛法。而道风讹替亦有众僧未禀归戒。止以剃落为殊俗耳。设彼斋忏事同祠祀。迦罗既至大行佛法。诸僧请出毗尼。迦罗以律藏曲制文言系广。佛教未昌必不承用。遂以齐王芳嘉平二年庚午。于洛阳白马寺出僧祇戒心。直备朝夕。于是更集梵僧立羯磨受戒。东夏戒律始自乎。此迦罗后不知所终 郁伽长者所问经一卷(或二卷第三译一名郁伽罗越问菩萨行经嘉平四年出见竺道祖魏录今编入宝积即第十九会是) 无量寿经二卷(第四译见竺道祖晋世杂录及宝唱录与世高出者小异) 四分杂羯磨一卷(题云昙无德律部杂羯磨以结戒场为首新附)</p>
<p>右三部四卷其本并在</p>
<p>沙门康僧铠印度人也。广学群经义畅幽旨。以嘉平四年壬申。于洛阳白马寺译郁伽长者经等三部。高僧传中云译四部不具显名。竺道祖魏晋录僧祐宝唱梁代录等。及长房道宣靖迈三录。并云二部。余二既不显名。校阅未见。今更得一部余欠一经。捡亦未获 昙无德羯磨一卷(题云羯磨一卷出昙无德律以结大界为首见竺道祖魏录)</p>
<p>右一部一卷其本见在</p>
<p>沙门昙无谛。亦云昙谛。魏云法实。安息国人。善学律藏妙达幽微。以高贵乡公正元元年甲戌届于洛阳。于白马寺译昙无德羯磨一部 无量清净平等觉经二卷(第五出与汉世支谶等所出及宝积无量寿会并本同异见竺道祖晋世杂录及僧祐录) 又须赖经一卷(一名无又字祐录作叉初出见竺道祖及僧祐录) 菩萨修行经一卷(一名长者威陀所问菩萨修行经一名长者修行经第二出见始兴宝唱二录) 除灾患经一卷(初出与除恐灾患经同本见僧祐录) 首楞严经二卷(第五出汉世支谶等所出本同文异见竺道祖晋世杂录及僧祐录)</p>
<p>右五部七卷其本并阙</p>
<p>沙门白延西域人也。才名盖世深解逾伦。以高贵乡公甘露三年戊寅。游化洛阳止白马寺。出无量清净等经五部。长房等录又有平等觉经一卷。亦云白延所出。今以此经即是清净平等觉经。但名有广略故不复存也 罗摩伽经三卷(见竺道祖宝唱法上灵祐等四录见华严经入法界品小分初出) 大般涅槃经二卷(第二出略大本前数品为此三卷见竺道祖魏录)</p>
<p>右二部五卷其本并阙</p>
<p>沙门安法贤西域人。艺业克深慧解尤峻。振锡游邦自远而至。译罗摩伽等经二部。群录并云魏世。不辨何帝之年。今依编于末又别录亦。载诸侯译经总于吴录后列</p>
<p>贞元新定释教目录卷第二</p>
<p>贞元新定释教目录卷第三</p>
<p>西京西明寺沙门圆照撰</p>
<p>总集群经录上之三</p>
<p>吴孙氏前都武昌后都建业</p>
<p>从孙权(谥太祖文皇帝)</p>
<p>黄武元年壬寅至孙皓(无谥)</p>
<p>天纪四年庚子。凡经四主五十九年</p>
<p>缁素五人。所出经等并及失译。总一百八十九部四百一十七卷(于中六十一部九十二卷见在一百二十八部三百二十五卷阙本)</p>
<p>吴　沙门维只难(二部六卷经集)</p>
<p>沙门竺律炎(四部六卷经集)</p>
<p>优婆塞支谦(八十八部一百一十八卷经律集)</p>
<p>沙门康僧会(七部二十卷经集)</p>
<p>沙门支强梁接(一部六卷经)</p>
<p>魏吴两代诸失译经(八十七部二百六十一卷) 阿差末菩萨经四卷(初出与西晋法护阿差末及无尽意经等同本见吴别二录) 法句经二卷(初出亦云法句集尊者法护撰与律炎支谦共出谦制序见僧祐录吴录云五卷未详)</p>
<p>右二部六卷。法句经二卷见在。阿差末四卷阙本</p>
<p>沙门维只难。吴云障碍。本印度人世奉异道以火祠为上。时有天竺沙门。习学小乘多行道术经远行逼暮欲寄难家。既奉异道猜忌释子。乃处之门外露地而宿。沙门夜密加咒术。令难家所事之火欻然变灭。于是举家共出。启请沙门入室供养。沙门还以咒术变火令生。难既睹沙门神力胜已。即于佛法大生信乐。乃舍本所事出家为道。依此沙门以为和上。受学三藏妙善四含。游化诸国莫不皆奉。与同伴竺律炎发自西域因到江右。孙权黄武三年甲辰。于武昌郡共律炎出阿差末等经二部。而只难及炎既未善方音。翻梵之际颇有不尽。志存义本辞近朴质 摩登伽经三卷(见法上录与支谦共出与舍头谏经等同本或二卷第四译) 三摩竭经一卷(初出见始兴录与忿怒檀王经同本异出一名须摩提女经一名难国王一名怒和檀王经与支越共出非是全典从大经出) 佛医经一卷(或佛医王经见宝唱录) 梵志经一卷(见始兴录)</p>
<p>右四部六卷(前三部五卷见在后一部一卷阙本)</p>
<p>沙门竺律炎。中印度人也。解行清励内外博通。与维只难同游吴境。维只卒后。以孙权黄龙二年庚戌。于扬都译摩登伽等经四部。其名群录不同。或云将炎。或云持炎。云律炎。未详孰是。故备列之 大明度无极经四卷(第二出或六卷亦直云大明度经与道行小品等同本见竺道祖魏吴录及僧祐等录) 阿弥陀经二卷(内题云佛说诸佛阿弥陀三耶三佛萨楼佛檀过度人等道经第三出亦名无量寿见竺道祖僧祐二录与世高等译小异) 菩萨本业经一卷(亦直名本业经亦名净行品经是华严经净行品异译见僧祐录长房中本业之外别载净行品者误也) 维摩诘经二卷(维摩诘说不思法门之称一名佛法普入道门三昧经第二出或三卷见竺道祖僧祐二录与魏汉佛调等小异) 慧印三昧经一卷(亦直云慧印经一名宝因慧印三昧经初出与如来智印经同本道祖僧祐二录) 九色鹿经一卷(出六度集异译见法上录) 老女人经一卷(安公云出阿毗昙吴录直云老女经或云老母经初出见僧祐录) 犊子经一卷(见法上录初出与乳光佛经等同本) 贝多树下思惟十二因缘经一卷(见长房录第三出与唐译缘起圣道经等本同) 了本生死经一卷(安公云出生经祐按五卷生经无此名见僧祐录与稻芉经同本异出谦自注并制序云汉末出谦注) 龙施女经一卷(初出与龙施菩萨本起经同本祐云别录所载安录无) 八吉祥神咒经一卷(初出或无神字或云吉祥经与八阳神咒经等同本房云见古录) 无量门微密持经一卷(亦直云微密持经一名成道降魔得一切智经初出与出生无量门同本见僧睿二秦录及僧祐录) 华积陀罗尼神咒经一卷(见宝唱录或无神字与花聚陀罗尼等同本) 持句神咒经一卷(初出见长房录与陀邻尼钵经等同本亦云陀罗尼句) 私诃三昧经一卷(第二出或云私诃亦一名菩萨道树亦名道树三昧见安支敏度僧祐等三录祐云此经即是菩萨道树) 菩萨生地经一卷(一名差摩竭经初出见竺道祖吴录及僧祐录) 孛经一卷(亦云孛抄经祐云今孛经一卷即此是第二出见僧祐录及别录) 月明菩萨经一卷(或加三昧字一名月明童子经一名月明童男经见僧祐录) 三品弟子经一卷(一名弟子学有三辈经见长房录) 法律三昧经一卷(亦直云法律经第三出见长房录) 梵志阿颰经一卷(一名阿颰摩纳经安录直云阿拔经亦名佛闻梵志阿颰经出长阿含第十三卷异译见房录) 梵网六十二见经一卷(一名梵网经房云见别录出长阿含第十四卷异译) 七知经一卷(或作七智见长房录出中阿含第一卷异译) 释摩男本经(祐录无本字一名五阴因事经安录云出中阿含第二十五异译见竺道祖吴录) 诸法本经一卷(出中阿含第二十八异译见长房录) 弊魔试目连经一卷(一名魔娆乱经房云见旧录出中阿含第三十卷异译) 赖吒和罗经一卷(或云罗汉赖吒和罗经与后汉支曜出者少异出中阿含第三十一异译祐云别录所载安公录中无) 梵摩喻经一卷(或作渝字见道祖僧祐二录出中阿含第三十一异译) 斋经一卷(一名持斋经见别录及僧祐录出中阿含第五十五异译) 须摩提女经一卷(出增一阿含第二十二异译见长房录) 不自守意经一卷(或无意字或云自守亦不自守经出杂阿含第十一卷异译见长房录) 五母子经一卷(见长房录初出与沙弥罗经同本) 太子瑞应本起经二卷(黄武年译第四出亦云太子本起瑞应亦直云瑞应本起与孟详出者小异陈郡谢锵吴郡张洗等笔受魏东阿植详定见始兴僧祐二录) 龙王兄弟经一卷(一名难龙王经或无王字一名降龙王经初出见长房录) 长者音悦经一卷(一名长者音悦不兰迦叶经亦直云音悦经初出见长房录) 七女经一卷(亦云七女本经安公云出阿毗昙初出见僧祐录) 八师经一卷(见竺道祖吴录及僧祐录初出) 萍沙王五愿经一卷(或作瓶字一名弗沙迦王经见长房录初出安公录云出中阿含检无) 义足经二卷(见竺道祖吴录及僧祐宝唱二录初出有一十六经) 须摩提长者经二卷(一名会诸佛前亦名如来所说示现众生见长房录) 阿难四事经一卷(见僧祐录及别录) 未生怨经一卷(见长房录) 四愿经一卷(见竺道祖吴录及僧祐录) 黑氏梵志经一卷(房录云见别录) 猘狗经一卷(见长房录) 孙多耶致经一卷(或云梵志孙多耶致经见长房录安公云出中阿含捡无) 戒销灾经一卷(亦云戒销伏灾经见旧录) 撰集百缘经十卷(见内典录) 菩萨本缘经三卷(亦云菩萨本缘集经或二卷或四卷天竺沙门僧伽斯耶撰见长房录) 惟日杂难经一卷(见长房录) 摩诃般若波罗蜜咒经一卷(或无摩诃字见宝唱录) 法镜经二卷(或一卷第二出祐云见别录安录中无又长房录更有郁伽长者经二卷亦云支谦译即是此经不合重载) 阿阇世王女阿术达菩萨经一卷(初出见长房录) 阿差末菩萨经四卷(见吴录第二出与维祗难所译本同文异) 小阿差末经二卷(见别录及僧祐录加小字与次前经应非同本) 大般泥洹经二卷(第三出此略本序分哀叹品为二卷后三纸异见竺道祖吴录安云出长阿含祐云长阿含与此异) 佛以三车唤经一卷(见长房录云出法华应出第二卷譬喻品) 不庄校女经一卷(初出见宝唱录) 须赖经一卷(或云须赖菩萨经第三出与白延等出者同本见竺道祖吴录及僧祐录) 菩萨修行经一卷(初出见宝唱录) 演道俗业经一卷(初出见旧录或无业字) 方等首楞严经二卷(黄武年译第二出与后汉支谶等出者同本见竺道祖吴录安录中无祐云无方等字云见别录) 惟明二十偈经一卷(初出或无经字见僧祐录) 法灭尽经一卷(初出或云法没尽或云空寂菩萨所问经见长房录) 七佛神咒经一卷(一本无经字见长房录) 摩诃精进经一卷(亦云大精进经见长房录) 十二门大方等经一卷(安录无祐云见别录) 佛从上所行三十偈经一卷(或无经字见僧祐录) 四十二章经一卷(第二出与摩腾译者小异文义无正辞句可观见别录) 禅秘要经四卷(或无经字初出见吴别二录) 坚意经一卷(或云坚心经第二出见长房录) 劝进学道经一卷(一本无劝字初出见长房录) 恒水戒经一卷(或无戒字第二出见旧录) 九漏经一卷(房云见别录) 悔过法经一卷(或无法字一名向十方礼拜悔过文见僧祐录) 贤者德经一卷(见僧祐录) 梵志结净经一卷(见长房录) 阿质国王经一卷(见长房录) 惟娄王师子潼譬喻经一卷(一本无譬喻字见长房录) 蓝达王经一卷(一云目连功德经亦云目连因缘功德经见吴录) 百喻经一卷(见长房录) 五阴事经一卷(见长房录) 魔化作比丘经一卷(见长房录) 优多罗母经一卷(一本无母字见僧祐录) 人民求愿经一卷(见长房录) 修行方便经二卷(亦云修行方便禅经见吴录) 法句经二卷(第二出亦云法句集见别录及僧祐录)</p>
<p>右八十八部一百一十八卷(惟日杂难经上五十一部六十九卷见在摩诃般若咒下三十七部四十九卷阙本)</p>
<p>优婆塞支谦字恭明。一名越。大月支人也。祖父法度以汉灵帝世率国人数百归化。拜率善中郎将。越年七岁骑竹马戏于邻家。为狗所啮胫骨伤碎。邻人欲杀狗取肝傅疮。越曰。天生此物为人守吠。若不往君舍狗终不见啮。此则失在于我不关于狗。若杀之得瘥尚不可为。况于我无益而空招大罪。且畜生无知岂可理责。由是邻人感其言至遂不复杀。十岁学汉书。十三学婆罗门书。并得精妙。兼通六国语音。初桓灵世支谶译出法典。有支亮字纪明。资学谶谦。又受业于亮。博览经籍莫不究练。世间艺术多所综习。其为人细长黑瘦。眼多白睛黄。时人为之语曰。支郎支郎眼中黄。形体虽细是智囊。其本奉大法精练经旨。献帝之末汉室大乱。与乡人数十共奔于吴。初发日唯有一被。有一客随之。大寒无被越呼共眠。夜将半客夺其被而去。明旦同侣问被所在。越曰。昨夜为客所夺。同侣咸言何不相告。答曰。我若告发卿等必以劫罪罪之。岂宜以一被而杀一人乎。远近闻者莫不叹服。后吴主孙权闻其博学有才慧即召见之。因问经中深隐之义。越应机释难无疑不析。权大悦拜为博士。使补导东宫。甚加宠秩。越以大教。虽行而经多梵文莫有解者。既善华戎之语。乃收集众本译为吴言。从权黄武二年癸卯至亮建兴二年癸酉三十余载。译大明度等经八十八部。曲得圣义辞旨文雅。又依无量寿中本起经。制赞菩萨连句梵呗三契。注了本生死经。皆行于世。后太子登位。遂隐于穹隘山不交世务。从竺法兰道人更练五戒。凡所游从皆沙门而已。后卒于山中。春秋六十。吴主孙亮与众僧书曰。支恭明不救所疾。其业履冲素始终可高。为之恻怆不能已。其为时所惜如此。谦所出经部卷多少诸说不定。其僧祐三藏记唯载三十六部。祐录谦传云出三十七经。慧皎高僧传乃有四十九经。长房录中便载一百二十九部。今以房录所载多是别生。或异名重载。今随次删之如后所述 鹿子经(与西晋竺法护所出鹿母经文同) 申日经(亦与法护所出月光童子经同) 出家功德经(今有三本一是秦译附于秦录二从贤愚抄出今附别生录中) 金刚清净经(亦云金刚三昧本性清净不灭不坏经)后汉失译录中复载。详文非是支谦所出。今移附秦录 大慈无减经 宝女问三十二相经 魔女闻佛说法得男身经(无减等三经并出大集经) 宝海梵志成就大悲经(出悲华经) 普广菩萨经(即别行随愿往生经是出灌顶经) 摩调王经(出六度集经) 佛为诃到旷野鬼说法经(或云诃利出中阿含) 枯树经(或上加大字) 鹰鹞獦经 鸱鸟事经(枯树等三经并出增一阿含) 色无常经 诸漏尽经(或无漏字) 雪山无猕猴经(或作无猿猴或无无字) 无母子经 不净观经 三种马经 四种良马经 寿命促经 河中草龟经 国王成就五法久存于世经 佛为外道须深说离欲经(色无常等十一经并出杂阿含) 是我所经 梵志经(上二经并出生经) 桀贪王经(出义足经) 外道仙尼说度梵志经(上二经小乘抄) 瞎鳖经 梵志问佛世间增减经 三鱼失水经 甘露道经 降千梵志经 梵志子死稻败经 护口意经 梵士问佛师经 法施胜经 水上泡经(瞎鳖等十经并出出曜经) 修行慈经(出修行道地经) 度脱狗子经(出杂譬喻)</p>
<p>右大慈无减经等。三十八部三十八卷。长房等录并云谦译。今按隋代二本众经录及新括。出别生抄经等。此等并从诸经抄出。不足为翻译之数。今存实录故删之 六度集经八卷(或九卷或云六度无极经或无极集或云杂无极经见竺道祖吴录僧祐录) 旧杂譬喻经二卷(内典有旧字房录中无亦云杂譬喻集经或无集字见高僧传及长房录) 吴品经五卷(祐录无经字云凡有十品第三出房云即是小品般若出僧祐录) 菩萨净行经二卷(是大集宝髻品异译或直云净律经赤乌年出见竺道祖吴录) 权方便经一卷(与顺权方便经等同本初出见吴录及别录记) 菩萨二百五十法经一卷(或二卷以此赞大僧二百五十戒示皓者是见高僧传及长房录) 坐禅经一卷(见长房录)</p>
<p>右七部二十卷(六度等二部十卷见在吴品等五部十卷阙本)</p>
<p>沙门康僧会。其先康居国人。世居印度。其父因商贾移于交址。会年十余岁二亲并亡。以至性奉孝服毕出家励行甚峻。为人弘雅有识量。笃志好学明解三藏博览六经。天图地纬多所综涉。辩于枢机兼善文翰。时孙权称制江左。而佛教未行。先有优婆塞支谦宣译经典。既初染大法风化未全。僧会欲使道振江左兴立图寺。及杖锡东游。以吴赤乌十年初达建业。营立茅茨设像行道。时吴国以初见沙门。睹形未及其道疑为矫异。有司奏曰。有胡人入境自称沙门。容服非恒事应捡察权曰。吾闻汉明梦神号称为佛。彼之所事岂其遗风耶。即召会诘问。有何灵验。会曰。如来迁世忽逾千载。遗骨舍利神曜无方。昔阿育王起塔乃八万四千。夫塔寺之兴所以表遗化也。权以为夸诞。乃谓会曰。若能得舍利者当为造塔。如其虚妄国有常刑。会请期七日。乃谓其属曰。法之兴废在此一举。今不至诚后将何及。共洁斋靖室以铜瓶加几烧香礼请。七日期毕寂然无应。求申二七亦复如之。权曰。此寔欺诳将欲加罪。更请三七。权又特听。会谓法属曰。宣尼有言。文王既没文不在兹乎。法云应降。而吾等无感何假王宪。当以誓死为期耳。三七日暮犹无所见莫不震惧。既入五更忽闻瓶中枪然有声。会自往视果获舍利。明旦呈权举朝集观。五色光焰照辉瓶上。权自手执瓶写于铜盘。舍利所冲盘即破碎。权肃然惊起曰。希有之瑞也。会进为言曰。舍利威神岂直光相而已。乃劫烧之火不能焚。金刚之杵不能碎。权命令试之。会更誓曰。法云方被苍生仰泽。愿更垂神迹以广示威灵乃置舍利于铁砧上使力者击之。于是砧锤俱陷舍利无损。权大嗟服即为建塔。以始有佛寺故号建初寺。因名其地为佛陀里。由是江左大法遂兴。至孙皓即政。法令苛虐废弃淫祀。乃及佛寺并欲毁坏。皓曰。此由何而兴。若其义教真正与圣典相应者。当存奉其道。如其无实皆悉焚之。诸臣佥曰。佛之威力不同余神。康会感瑞大皇创寺。今若轻毁恐贻后悔。皓遣张昱诣寺诘会。昱雅有才辩难问纵横。会应机骋词。文理锋出自旦至夕。昱不能屈。既退。会送于门。时寺侧有淫祀者。昱曰。玄化既孚。此辈何故近而不革。会曰。震霆破山聋者不闻非音之细。苟在理通则万里悬应。如其阻塞则肝胆楚越。昱还叹会才明非臣所测。愿天鉴察之。皓大集朝贤以马车迎会。会就坐问曰。佛教所明善恶应报何者是耶。对曰。夫明主以孝慈训世则赤乌翔而老人见。仁德育物则醴泉涌而嘉禾出。善既有瑞恶亦如之。故为恶于隐鬼得而诛之。为恶于显人得而诛之。易称积善余庆。诗咏求福不回。虽儒典之格言即佛教之明训。皓曰。若然则周孔已明何用佛教。会曰。周孔所言略示近迹。至于释教则备极幽微。故行恶则有地狱长苦。修善则有天宫永乐。举兹以明劝沮不亦大哉。皓当时无以折其言。皓虽闻正法而昏暴之性不胜其虐。后使宿卫兵入后宫治园。于地得一金像高数尺呈皓。皓使著不净处。至四月八日以秽汁灌之。共诸群臣笑以为乐。俄尔之间举身大肿阴处尤痛叫呼彻天。太史占言。犯大神所为。即祷祝诸庙而苦痛弥剧。婇女先有奉法者。因问讯云。陛下就佛图中求福不。皓举头问曰。佛神大邪。婇女云。佛为大圣天神所尊。皓为心悟其语意故。婇女即迎像置殿上。香汤洗数十过烧香忏悔。皓叩头于枕自陈罪状。有顷痛间。遣使至寺问讯诸道人请会说法。会即随入皓具问罪福之由。会为敷析词甚精要。皓先有才解欣然大悦。因求看沙门戒。会以戒文秘禁不可轻宣。乃取本业百二十五愿。分为二百五十事。行住坐卧皆愿众生。皓见慈愿广普益增善意。即就会受五戒旬日疾瘳。乃于会所住更加修饰。号为天子寺。宣示宗室莫不必奉。会在吴朝亟说正法。以皓性凶粗不及妙义。唯叙报应近事以开其心。至吴天纪四年三月皓降晋。九月会遘疾而终。是岁晋武太康元年也。至晋成咸和中。苏峻作乱焚会所建塔。司空何充复更修造。平西将军赵诱世不奉法彻蔑三宝。入此寺谓诸道人曰。久闻此塔屡放光明。虚诞不经所未能信。若必自睹所不论耳。言竟塔即出五色光照曜堂刹。诱肃然毛竖。由此信敬于寺东更立大塔。远由大圣神感。近亦康会之力。故图写厥像传之于今。孙绰为之赞曰。会公萧瑟寔惟令质。心无近累情有余逸。厉此幽夜振彼尤黜。超然远诣卓矣高出。会权大元元年辛未。于所创建初寺译六度等经七部。并妙得经体文义允正。又传泥洹呗声。清靡哀亮一代摸式。又长房等录。更有阿难念弥经镜面王经察微王经梵皇王经。上之四经虽云会译。然并出六度集中。不合为正译之数。今载别录中。复有法镜经注解二卷道树经注解一卷安般经注解一卷。已上三经会兼制序。三经会虽注解本非僧所翻。故亦不为会译之数。兼前七部今并删之 法华三昧经六卷(一本有正字初出与法护正法华等同本见竺道祖魏录亦见始兴录)</p>
<p>右一部六卷本阙</p>
<p>沙门支强梁接。吴云正无畏。西域人。以孙亮五凤二年乙亥。于交州译法华三昧经</p>
<p>沙门竺道馨笔受。长房内典二录编于曹魏之代。今依交州及始兴记判入吴录 不思议功德诸佛所护念经二卷(出界经录或云不思议功德或直云功德经) 七佛父母姓字经一卷(旧录云七佛姓字经出增一阿含第四十五异译) 杂阿含经一卷(见旧录出杂阿含中异译) 阿毗昙甘露味论二卷(或无论字亦云甘露味阿毗昙或云甘露味经尊者瞿沙造已上见在已下阙) 蜀普曜经八卷(似是蜀土所出) 无端底持经一卷(旧录云无端底总持经第二出) 蜀首楞严经一卷(见旧录释蜀土所出第三出) 后出首楞严经二卷(见旧录云有十偈第四出) 阿惟越致转经十八卷(见旧录) 摩诃乘经十四卷(或云摩诃衍) 摩诃衍优婆提舍经五卷(祐云摩诃乘) 三昧王经五卷 梵王请问经五卷 佛从兜率降中阴经四卷(出王宗经) 四天王经四卷(疑一部四本) 魔王请问经四卷 释提桓因所问经三卷 大梵天王请转法轮经三卷 法华光瑞菩萨现寿经三卷(今疑抄正法华经) 普贤菩萨答难二千经三卷(今疑抄度世品) 梵天王请佛千首经二卷(又大梵天王经卷似此) 菩萨常行经一卷(见旧录) 萤火六度经一卷(旧录有明度经一卷一名萤火明度经) 内禅波罗蜜一卷(见旧录) 六波罗蜜经一卷(见旧录) 大总持神咒一经(见旧录云总持咒经) 阿惟越致菩萨戒经一卷(旧录无菩萨字) 杂数经二十卷(见旧录) 那先譬喻经四卷(见旧录) 长者子誓经一卷(见旧录第二出) 太子试艺本起经二卷 深断连经二卷 摩诃目揵连与佛捔能经一卷(见旧录) 阿难得道经一卷(见旧录) 阿难般泥洹经一卷(见旧录) 阿那律念复生经一卷(见旧录) 沙门分卫见怪异经一卷(见旧录) 弟子本行经一卷(见旧录高僧传云白法祖译) 为寿尽天子说法经一卷(旧录云命尽天子经) 魔试佛经一卷(见旧录) 阿须伦问八事经一卷(见旧录云阿须伦所问八事经) 摩竭王经一卷(旧录云摩竭国王经) 萨波达王经一卷(见旧录祐录云萨和达王经) 年少王经二卷(见旧录) 是光太子经一卷(见旧录) 长者难提经一卷(见旧录) 女利行经一卷(见旧录) 四妇因经一卷(见旧录) 须多罗经一卷(旧录云须多罗入胎经) 堕迦经一卷(见旧录晋言坚强既曰晋言合编晋录或作慎字) 盘达龙王经一卷(见旧录) 牛米自供养经一卷(旧录无养字) 行牧食牛经一卷(见旧录或作放字) 堕释迦牧牛经一卷(见旧录作堕字) 法严经一卷(见旧录疑即是等入法严经) 譬四经一卷(见旧录) 止寺中经一卷(见旧录) 安般行道经一卷(见旧录) 解慧微妙经一卷(见旧录) 失道得道经一卷(见旧录) 心情心识经一卷(见旧录云有注) 捡意向正经一卷(见旧录) 道德果证经一卷(见旧录) 父子因缘经一卷(见旧录) 小观世楼炭经一卷(见旧录) 大四谛经一卷(见旧录) 五方便经一卷(见旧录) 五惟越罗名解说经一卷(见旧录) 五阴经一卷(见旧录) 中五浊世经一卷(见旧录) 大七车经一卷(见旧录) 八正邪经一卷(见旧录祐云八正八邪经) 八总持经一卷(见旧录) 八辈经一卷(见旧录) 大十二因缘经一卷(见旧录) 拾八难经一卷(见旧录) 五十二章经一卷(见旧录别有孝明四十二章经) 百八爱经一卷(见旧录似抄五盖疑结经) 小安般舟三昧经一卷(见旧录) 禅数经一卷(见旧录) 郡生偈经一卷(见旧录) 大戒经一卷(见旧录) 衣服制经一卷(见旧录) 沙弥离威仪经一卷(见旧录) 道本五戒经一卷(见旧录) 威仪经一卷(见旧录法经中无经字) 杂譬喻经八十卷(见旧录)</p>
<p>已上八十七部(僧祐录)</p>
<p>右八十七部二百六十一卷(不思议等四部六卷见在蜀普耀等八十三部三百五十五卷阙本)</p>
<p>长房等录魏吴失译。总有一百一十部一百九十一卷云。并是古旧二译诸经。今结附此以彰远年无所依据。今以余二十三部三十卷。或翻译有源。或别名异号。或大部流出。或疑伪非真。今并删除庶免繁杂。略述如左 不退转经四卷(北凉失译中有此中复载故如是重僧祐录云安公凉士异经今存凉录此中除之) 小本起经二卷(后汉支曜译) 四辈经(或云四辈弟子经亦云四辈学经上录西晋竺法护译) 建慧三昧经(一名文殊师利问菩萨十事行经单卷月灯经异名) 禅行[僉*殳]意经(亦云禅行捡意经阿难律八念经异名) 濡首菩萨经二卷(即濡首菩萨清净分卫经是名但略耳) 度无极譬经三卷(或四卷出大品经) 尸呵遍王经(或作尼字) 太子法慧经(或作惠字尸呵等二经出六度集经) 淫人曳踵行经(出义足经) 人诈名为道经 贫女听经。蛇啮命终经(亦云贫女听经蛇啮命终生天经) 国王痴夫人经 卖智慧经 初受道经 学经福经(学福共是一经) 八部僧行名经 化譬经(亦云化喻经人诈名等八经并出杂譬喻) 五百波罗门问有无经(五百梵志经异名) 萨和菩萨经(亦云国王萨和菩萨) 慧定普遍神通菩萨经(亦云慧定普遍国土神通菩萨经) 贫女人经(亦云贫女难陀经) 阿秋那经(亦云阿秋那三昧经五百婆罗门等五经并在疑伪录)</p>
<p>西晋司马氏都洛阳(亦云北晋)</p>
<p>起武帝太始元年乙酉。至愍帝建兴四年景子。凡经四帝五十二年。缁素一十二人。所出经戒集等及新旧集失译诸经。总三百三十三部合五百九十卷。于中一百五十六部三百二十一卷见在。一百七十部二百六十九卷阙本</p>
<p>西晋沙门竺法护一百七十五部三百五十四卷经戒集</p>
<p>沙门强梁娄至一部一卷集</p>
<p>沙门安法钦五部一十六卷经集</p>
<p>沙门无罗叉一部三十卷经</p>
<p>优婆塞竺叔兰二部五卷经</p>
<p>沙门白法祖一十六部一十八卷经</p>
<p>沙门释法立四部一十二卷经集</p>
<p>沙门释法炬四十部五十卷经律</p>
<p>清信士聂承远二部三卷经</p>
<p>清信士聂道真二十四部三十六卷经律</p>
<p>沙门支法度四部五卷经</p>
<p>沙门若罗严一部一卷经</p>
<p>新旧诸失译经五十八部五十九卷(三部三卷五十三部五十六卷新译) 光赞般若波罗蜜经十五卷(初出或十卷与大般若第二会及放光大品并同本亦云光赞摩诃般若经凡二十七品太康七年十一月二十五日出见安录及僧祐录) 密迹金刚力士经七卷(或五卷或四卷或八卷太康元年十月八日出亦直云密迹经见支敏度竺道祖及僧祐三录今编入宝积当第三会) 菩萨说梦经二卷(见法上录今编入宝积当第四会改名净居天子会法上录云护公所出详文乃非且依上录为定) 宝髻菩萨所问经二卷(一名菩萨净行经旧录直云宝髻经是别译大集宝髻品大熙元年七月十四日出见道真僧祐二录今入宝积当四十七会) 普明品经一卷(初出亦云普门经与宝积文殊普会等同本太康八年正月十一日出见聂道真录及僧祐录) 胞胎经一卷(旧录云胞胎受身经太康二年八月一日出初出与宝积处胎会同本见聂道真录及僧祐录) 文殊师利佛土严净经二卷(或直云严净佛土经亦直云佛土严净经太熙元年译初出与宝积文殊授记会同本见竺道祖晋世杂录及僧祐录) 郁伽罗越问菩萨行经二卷(或云郁伽长者经即大郁伽经或二卷第四出与安玄法镜及宝积郁伽长者会同本见道安敏度僧祐三录) 幻士仁贤经一卷(或云仁贤幻士经初出与宝积授幻师记会同本见聂道真录及僧祐录) 须摩提经一卷(初出亦直云须摩经亦云须摩提菩萨经与宝积妙慧会等同本见聂道真竺道祖僧祐等三录) 阿阇贳王女阿术达菩萨经一卷(第二出亦云阿阇贳女经亦云阿述达女经建武元年译见真敏祐等三录祐序三录别存无忧施经祐录更载阿阇贳经二俱误也) 离垢施女经一卷(初出太康十年十二月二日出与宝积无垢施会等同本见道真僧祐二录内典录中更载无垢施应辩经者误也彼道真译如后所译) 如幻三昧经二卷(第二出或三卷或四卷与宝积善住意会等同本见僧祐录) 太子刷护经一卷(初出见法上录与宝积阿阇世王子会等同本) 慧上菩萨问太善权经二卷(第二出或一卷太康六年六月十七日出或云太善权经或云慧上菩萨经或云善权方便经或云善权方便所度无极见真祐二录) 弥勒菩萨所问本愿经一卷(初出太安二年五月十一日译或无所问二字亦云弥勒本愿经一名弥勒难经与宝积弥勒所问会等同本见道真道祖僧祐三录) 阿差末经七卷(题云晋曰无尽意或四卷或五卷出大集第三译元寿元年十二月一日出或加菩萨字见真祐二录祐房二录重载无尽意经四卷误也) 大哀经八卷(旧录云如来大哀经元康元年七月七日出八月二日讫有二十八品别译或六卷或七卷见竺道祖晋世杂录及僧祐录) 宝女所问经三卷(太康八年四月二十日出是大集宝女品异译或四卷亦直云宝女经或云宝女问慧经亦云宝女三昧经见道真僧祐二录) 无言童子经二卷(或云无言菩萨经是大集无言品异译或一卷见聂道真录及僧祐录) 菩萨十住行道品一卷(是华严十住品异译见隋沙门法经录祐房二录直云菩萨十住即此道品是) 渐备一切智德经五卷(一名十住又名大慧光三昧或十卷元康七年十一月十一日出是华严十地品异译见聂道真及僧祐二录) 等目菩萨所问三昧经二卷(一名普贤菩萨定意或直云等目菩萨经或三卷是新华严十定品异译旧经无此品见僧祐录) 如来兴显经四卷(一名兴显如幻经元康元年十二月二十五日出是华严经如来性起品及十忍异译见聂道真及僧祐二录) 度世品经六卷(或云度世经或五卷元康元年四月十三日出是华严离世间品异译见聂道真僧祐二录) 方等般泥洹经二卷(初出与隋译四童子同本或无般字三卷或云大般泥洹经太始五年七月二十三日出见道真僧祐录) 普曜经八卷(一名方等本起安公云出方等部永嘉二年五月于天水寺出第二译与唐译方广庄严经等同本沙门康珠白法祖等笔受见古真祐三录) 正法华经十卷(或云方等正法花或七卷二十七品太康七年八月十日出第三译清信士张仲正聂承远等笔受见真祐二录昙邃诵之且遍遂感神请九十日毕施白马一疋羊五口绢九十六疋) 大方等顶王经一卷(初出安公云出方等部亦直云顶王经一名维摩诘子问经亦云善思童子经凡四名见支敏度录及僧祐录) 佛升忉利天为母说法经二卷(初出或三卷亦云佛升忉利天品与道神且经等同本太始元年出见聂道真及僧祐录) 阿惟越致遮经三卷(初出或四卷或云阿惟致经太康五年十月十四日于炖煌出与不退转经广博严净经同本异译见真祐二录) 等集众德三昧经三卷(初出旧录云等集众德经或直云等集经与集一切福德经等同本或二卷见聂真录及僧祐录) 持心梵天经四卷(一名庄严佛法又名等御诸法凡十七品或六卷初出或加所问二字或直云持心经太康七年三月十日出聂承远笔受见旧真祐三录) 持人菩萨经四卷(初出持人菩萨所问阴种诸入以了道慧经初出或三卷与持世经同本异出僧祐录) 济诸方等学经一卷(天竺萨和鞞月僧加或无学字竺法首笔受初出与方广总持经同本见竺道祖录及僧祐录) 文殊师利现宝藏经三卷(初出或无现字与方广宝箧经同本太始六年十月出或二卷亦直云宝藏经见僧祐长房录中别载宝藏经二卷误之甚也) 无极宝三昧经一卷(初出或云无极宝经与宝如来三昧经同本永嘉元年三月三日出见别录聂道真僧祐二录) 普越三昧经三卷(第二出或四卷一名阿阇世王品太康七年十二月二十七日出或无三昧字或上加文殊师利安录云更出阿阇世王经见祖祐二录) 无所希望经一卷(第二出或作悕字一名象步经与象腋经等同本见聂道真录及僧祐录) 大净法门经一卷(题云大净法门品上金光首女所问傅首童真所开化经初出与大庄严法门经等同本建兴元年十二月二十六日出见聂道真及僧祐二录) 顺权方便经二卷(一名转女身菩萨经或作惟权旧录云顺权女经亦云随权女经第二出或一卷见真僧祐二录祐房二录别存随权女经误也) 太子沐魄经(第三出六度集第四卷异译或作暮魄见僧祐录) 月光童子经一卷(初出一名月明童子经或名申日经与德护长者经等同本见僧祐录) 乳光佛经一卷(第二出亦名乳光经与犊子经等同本异出见僧祐录) 无垢贤女经一卷(第二出或名胎藏经与转女身经等同本见聂道真录祐房二录载胎藏经即此无垢贤女经是) 决定总经一卷(初出或云决总持经亦云决定总持经与谤佛经同本见僧祐录) 如来独证自誓三昧经一卷(亦云独证自誓三昧经或云如来自誓三昧经第二出与汉安世高自誓三昧经同本见僧祐录) 龙施菩萨本起经一卷(旧录云龙施本经或云龙施经第二出与龙施女经同本见僧祐录) 八阳神咒经一卷(亦直云八阳经第二出与八吉祥咒经等同本见长房录) 盂兰盆经一卷(亦直云盂兰经与报恩奉盆经同本见房录) 四不可得经一卷(第二出聂道真译正度僧祐等三录) 梵女首意经一卷(初出一名首意女经见僧祐录) 宝网经一卷(初出亦云宝网意子经见聂道僧二录) 菩萨行五十缘身经一卷(初出旧录云菩萨像身五十事经亦云五十缘身行经见竺道祖录及僧祐录) 须真天子经三卷(初出或二卷或加所问二字亦云问四事经太始二年十一月八日于长安青门外白马寺出安文惠等僧聂承远等笔受至十二月三十日讫见道祖僧祐二录) 海龙王经四卷(初出或三卷太康六年七月十日出见聂道真及僧祐录) 诸佛要集经二卷(天竺曰佛陀僧祇提亦直云要集经初出见僧祐录) 贤劫经十三卷(题云颰陀劫三昧经晋曰贤劫定意经永康元年七月二十一日出赵文龙笔受初出或十七卷或十卷见道真僧祐二录房录别存颰陀劫三昧经误也) 弘道广显三昧经四卷(一名阿耨达龙王所问决诸狐疑清净品亦名入金刚问定意经凡十二品或二卷永嘉二年十二月出见真祐二录内典中别载阿耨达经误也) 心明经一卷(一名心明女梵志妇饭汁施经见祐录) 灭十方冥经一卷(光熙元年八月十四日出或云十方灭冥经见聂道真录及僧祐录) 鹿母经一卷(又别有鹿子经一卷与此全同见僧祐录) 魔逆经一卷(太康十年十二月二日于洛阳城西白马寺出聂道真笔受见僧祐录及经后记) 德光太子经一卷(或云赖吒和罗所问光德太子经太始六年九月三日出见竺道祖录及僧祐录) 般泥洹后灌腊经一卷(或云般泥洹后四辈灌腊经亦直云灌腊经见房录) 四辈经一卷(或云四辈弟子经亦云四辈学经见法上录) 当来变经一卷(或云当来变识经见道真僧祐二录) 过去佛分卫经一卷(旧录云过去世佛分卫经见僧祐录) 文殊师利净律经一卷(初出又直云净律经太康十年四月八日于白马寺出老遇西域寂志诵出经本后尚有数品其人忘但宣忆者道真笔受见祖祐二录) 文殊悔过经一卷(初出或加师利字亦云文殊五体悔过经见僧祐录) 离经一卷(出中阿含第二十卷异译见房录) 受岁经一卷(出中阿含第二十三卷异译见房录) 乐想经一卷(出中阿含第二十六卷异译见房录) 尊上经一卷(出中阿含第四十三卷异译见房录) 应法经一卷(亦出中阿含第四十五异译见房录) 鸯崛摩经一卷(或作魔字或云指髻经或云指鬘经出增一阿含第三十一异译见真祐二录) 力士移山经一卷(亦直云移山经见僧祐录出增一阿含第三十六异译) 四未曾有法经一卷(或无法字亦云四未有经见长房录亦出增一阿含第三十六异译) 圣法印经一卷(天竺名阿遮昙摩文图出杂阿含第三或无法字亦云慧印经元康四年十二月二十日于醴泉郡竺法首笔受见真祐唱三录) 舍头谏经一卷(题云舍头谏晋曰太子二十八宿经一名虎耳经与摩登伽经等同本第五出与汉世高者少异见道安录祐云虎耳意经) 所欲致患经一卷(初出太安三年正月译见道真王宗僧祐三录) 琉璃王经一卷(第二出或作琉离见僧祐录) 生经五卷(初出或四卷太康六年正月十九日出有云有五十五经见真录及祐录) 分别经一卷(旧云与阿难分别经等同本者非也见房录) 五百弟子自说本起经一卷(大安二年五月译或云佛五百弟子自说本起旧五百弟子自说本来经亦云五百弟子本起经见真祐二录) 大迦叶本经一卷(或云迦叶本经见祐录) 四自侵经一卷(安公云阿毗昙见僧祐录) 身观经一卷(云出杂阿含捡无见房录) 修行道地经六卷(初卷题云揄遮加后弥经晋曰修行道地太康五年二月二十三日出或七卷二十七品第三出亦直云修行经见祐唱二录) 法观经一卷(见房录已上见在已下阙) 新道行经一卷(亦云小品或七卷祐云更出小品太始八年译第四出与旧道行等同本房云更载小品七卷误也见房祐二录藏中者非此本先阙) 仁王般若经一卷(或二卷三十一纸初出房云见晋世杂录) 无量寿经二卷(一名无量清净平等觉经永嘉二年正月二十一日出第六译与汉世高支谶等所出本同文异见竺祖录及祐录) 菩萨藏经三卷(初出见房录) 般舟三昧经二卷(安云更出般舟三昧经第五出见祐录) 菩萨十地经一卷(亦云大方广经亦直云十地经初出见祐录) 萨芸芬陀利经六卷(太始元年译见道祖晋世杂录第二出录云萨昙芸者恐误祐录中无) 维摩诘所说法门经一卷(太安二年四月一日译第四出见聂道真录直云维摩诘经祐录又有那维摩诘经祐云意谓先出维摩繁重护那出逸偈也) 闲居经十卷(与悲花经同本异译初出见祐录) 更出阿阇世王经二卷(第四出见祐录若准安录但有更出阿阇世主王经无普超三昧祐房二录双载二经既梵本同不合载出)</p>
<p>贞元新定释教目录卷第三</p>
<p>贞元新定释教目录卷第四</p>
<p>西京西明寺沙门圆照撰</p>
<p>总集群经录上之四 弥勒成佛经一卷(初出一名弥勒当来下生经太安二年出见聂道真录及僧祐录)　一十七纸 十二因缘经一卷(第四出亦云贝多树下思惟十二因缘见祐录) 温室洗浴众僧经一卷(第二出亦直云温室见真祐二录) 百佛名经一卷(初出祐无经字见祐录) 光世音大势至受决经一卷(初出元康年出亦直云观世音受记经见真祐二录) 勇伏定经二卷(安公云更出首楞严元康元年四月九日出聂承远笔受第六译见真祐二录祐房二录更载首楞严二卷者误也) 无思议光孩童菩萨经一卷(亦云无思议孩童经亦云无思议光经旧录直云孩童经初出见祐录) 超日明三昧经二卷(太始七年正月译初出或三卷或直云超日明经见真祐二录) 照明三昧经一卷(初出见祐录) 惟明十二偈经一卷(或无经字第三出与吴代支谦出者大同见房录) 法没尽经一卷(或云空寂菩萨所问经第二出与支谦出者同本或云法灭尽经见祐录) 诸神咒经三卷(见僧祐录) 文殊师利菩萨经一卷(见房录) 小郁伽经一卷(与大郁伽经不同僧祐录或作迦字) 诸方佛名功德经一卷(祐无功德字见祐房二录) 十方佛名经一卷(祐无经字见祐房二录) 慈仁问八十种好经一卷(或直云八十种好经见道安录及房录) 三十二相因缘经一卷(或云菩萨三十二相经见道安及房录) 严净定经一卷(一名序世经见僧祐录) 宝施女经一卷(一名须摩提法律三昧经见祐真二录) 金益长者子经一卷(见祐录) 离垢盖经一卷(见祐录) 惠明经一卷(见祐录) 众祐经一卷(见祐录) 三转日明经一卷(祐录云月明见祐录) 十等藏经一卷(见祐录) 决道俗经一卷(见祐录) 殖众德本经一卷(见祐录) 小法灭尽经一卷(见祐录) 猛施经一卷(旧录云猛施道地经见祐录) 目连上净居天经一卷(一本无天字房云出佛本行集经见祐录) 菩萨斋法经一卷(或无经字或无法字一名菩萨王斋经一名持斋经一名贤首菩萨斋法经初出见祐房二录别载菩萨斋经误也) 舍利弗悔过经一卷(第二出亦直云悔过经见祐录) 佛悔过经一卷(见祐录) 大六向拜经一卷(旧录无大字太安元年译或云尸迦罗越六向拜出长阿含第十一异译见支敏度僧祐宝唱三录) 六十二见经一卷(亦云梵网六十二见经见道祖祐三录出长阿含第十四异译) 楼炭经六卷(或五卷或八卷初出是长阿含第四分记世经异译见真祐录安公云出方等部者不然也) 普法义经一卷(亦云普义经第二出与汉世高出者大同小异见真祐二录) 舍利弗目连游诸国经一卷(或云舍利弗目揵连游诸四衢经出增一阿含第四十一异译见祐录) 奈女耆域经一卷(或云奈女经太安年译第二出见真祐录) 七女本经一卷(第二出与吴代支谦译者大同见房录) 五盖疑结失行经一卷(永宁二年四月十二日出第一译安公云不似护公出见真祐录) 佛为菩萨五梦经一卷(太安二年五月译第二出一名佛五梦经一名太子五梦经一名仙人五梦经见旧录及真祐录) 摩目揵连本经一卷(一名有呵字无揵字见祐录) 五福施经一卷(见祐录) 观行不移四事经一卷(见祐录) 四妇喻经一卷(见祐录) 庐夷亘经一卷(见祐录) 廅罗王经一卷(见祐录) 檀若经一卷(见祐录) 龙施经一卷(今疑是龙施菩萨本起经见祐录) 给孤独明德经一卷(旧录云给孤独氏经见祐录) 龙王兄弟陀达诫王经一卷(见祐录) 劝化王经一卷(见祐录) 雁王经一卷(见祐录) 雁王五百雁俱经一卷(见祐录) 解无常经一卷(见祐录) 城喻经一卷(见祐录) 降龙经一卷(见祐录) 邪法经一卷(见祐录) 犯罪经一卷(见祐录) 苦应经一卷(见祐录) 三品修行经一卷(亦云三品悔过经安公云近代人合大修行经见祐房二录别存三品悔过经误也) 夫那罗经一卷(见祐录) 贾客经一卷(见房录) 沙门果证经一卷(见祐录今疑与寂志果经同本) 贫女为国王夫人经一卷(见房录) 诫王经一卷(见祐录) 诫具经一卷(见祐录) 诫罗云经一卷(见祐录) 比丘尼戒一卷(祐录云比丘尼戒经出十诵律与昙摩持所出稍异初出见祐录) 迦叶结集传经一卷(或无传字旧录云迦叶结经或云结集戒经祐云迦叶集结经第二出见真祐录) 耆阇崛山解一卷(见祐录) 杂譬喻三百五十首经二十五卷(祐云譬喻三百首经见祐录房云见别录)</p>
<p>右一百七十五部三百五十四卷(法观经上九十部二百八卷见在新道行经下八十四部一百四十六卷阙本)</p>
<p>沙门竺昙摩罗察。晋言法护。其先月氏国人。本姓支氏。世居炖煌郡。年八岁出家。事外国沙门竺高座为师。遂称竺姓(秦晋以前沙门多随师称姓后因弥天道安遂总称释氏)</p>
<p>诵经日万言过目则能。而天性纯懿操行精苦。笃志好学万里寻师。是以博览六经游心七籍。虽世务毁誉未尝介抱。是时晋武之世。寺庙图像虽崇京邑。而方等深经蕴在葱外。护乃慨然发愤志弘大道。遂随师至西域。历游诸国外国异言三十六种书亦如之。护皆遍学贯综。诂训音义字体无不备晓。遂大赍梵经还归东夏。自炖煌至长安。后到洛阳及往江左。沿路传译写为晋文。起武帝太始二年景戌。至愍帝建兴元年癸酉。出光赞般若等经一百七十五部。清信士聂承远。及子道真。竺法首。陈士伦。孙伯虎。虞世雅等共承护旨执笔详挍。而护孜孜所务唯以弘通为业。终身写译劳不告倦。经法所以广流东夏者护之力也。末隐居深山。山有清涧恒取澡漱。后有采薪者秽其水侧。俄顷而燥。护乃徘徊叹曰。人之无德遂使清泉辍流。水若永竭真无以自给。正当移去耳。言讫而泉流满涧。其幽诚所感皆此类也。故支遁为之像赞云。护公澄寂道德渊美。微吟穷谷枯泉漱水邈矣。护公天挺弘懿。濯足流沙拔领玄致。后立寺于长安青门外精勤行道。于是德化遐布声盖四远。僧徒数千咸共宗事。及晋惠西幸长安。关中萧条百姓流移。护与门徒避地东下。至渑池遘疾而卒。春秋七十有八(护于怀愍之代仍更出经传云惠帝西幸长安护公避乱东下出至渑池卒者或未然也护世居炖煌而化道周洽时人咸谓炖煌菩萨也众录或云月氏菩萨亦云天竺菩萨者斯皆重其德称美其号也然法护者此土翻名昙摩罗刹西方梵称而梁僧祐录及隋法经录内立为二人云各别出经小非详审也今详检群录护所出经多小不定长房录中其数弥众今细寻检名是别生等经有非护公所出不可足为正译之数今为实录故总删之如后所述也) 师子月佛本生经(或无本字房等诸录云护公译详文乃非今为失译编于秦录) 法社经(世注为疑曾见其本是人所造今编疑录) 宝女问惠经。梵王变身经(上二经出大集) 四自在神通经(出自在王经) 金刚藏菩萨行经(出渐备经) 光世音经(出正法华经) 宝日光明菩萨经(亦云宝日光明菩萨问莲华国相貌经出悲华经) 普首童真经(或作薄字出普超经) 随蓝本经。马王经。弥勒为女身经。摩调王经(随蓝等四经并出六度集) 菩萨悔过法经(或无经字出龙树十住论) 人从所来经(亦云人所从来出人本欲生经) 贫穷经。何苦经(贫穷等二经并出中阿含) 七宝经(出增一阿含经) 医王经。悉鞞梨天子诣佛说偈经。四种人经(医王等三经并出杂阿含) 闲居经。总持经(或云佛心总持)腹使经。蜜具经。杂赞经(闲居等五经并出生经) 女人欲炽荒迷经。多闻经。寤意经(已上三经出出曜经)</p>
<p>宝女下二十七经并是别生抄经从大部出今删之。众经目录一卷(护公自撰非梵本翻叙目录中列此不复存也) 十二游经一卷(初出)</p>
<p>右一部一卷本阙</p>
<p>沙门疆梁娄至。晋言真喜。西域人。志情放旷弘化在怀。以武帝太康二年辛丑。于广州译十二游经一部。见始兴录及宝唱录 道神足无极变化经四卷(第二出一名合道神足经或二卷或三卷与竺法护所出佛升忉利天为母说法经同本异译见竺道祖录) 阿育王传七卷(或加大字亦云大阿育王经或五卷初出与梁译育王经同本光熙年译见竺道祖录) 文殊师利现宝藏经二卷(初出亦云现宝藏经或三卷与宝箧经等同本大安年译见竺道祖录) 阿阇贳王经二卷(大康年译见竺道祖录第三出与普超经等同本) 阿难目佉罗经一卷(第三出与微密时经等同本异译见竺道祖录)</p>
<p>右五部十六卷(前二部十一卷见在后三部五卷阙本)</p>
<p>沙门安法钦。安息国人。学瞻众经幽鉴无滞。以武帝太康二年辛丑。讫惠帝光熙元年景寅。于洛阳译道神足等经五部 光般若波罗蜜经三十卷(第二出与光赞大品等同本或二十卷亦云放光摩诃般若经亦云摩诃般若放光经元年出见经后记)</p>
<p>右一部三十卷其本见在沙门无罗叉(经后记云无叉罗)</p>
<p>于阗国人。以惠帝元康元年辛亥五月十五日。于陈留仓恒(经记作洹)水南寺译放光经一部。至十二月二十四日讫。河南居士竺叔兰口传。祝太玄周玄明笔受。其经梵本元是颖川沙门朱士行。尝于洛阳讲道行经。至于深义往往不通。每叹此经大乘之要而译理不尽。誓志捐身发心寻取。遂以曹魏甘露五年庚辰。发迹雍州西度流沙。至于阗写得正品梵文九十章六十万余言。以晋太康三年壬寅。遣弟子弗如檀(晋言法镜)等十人送还。洛阳未发之间。于阗小乘学众遂以白。王云汉地沙门欲以婆罗门书惑乱正典。王为地主。若不禁之将断大法。聋盲汉地王之咎也。王即不听赍经。士行愤慨乃求烧经为证。王欲试验。乃积薪殿庭以火燔之。士行临阶而誓白。若大法应流汉地者。经当不烧。若其无应命也如何。言已投经不损一字。皮牒如故更觉光鲜。大众骇服称其神感。遂送到洛阳住三年。复至许昌二年后至陈留水南寺。众请无罗叉等译出。而竺道祖僧祐王宗宝唱李廓法上灵祐等诸录。并云朱士行出者。此盖据其元寻之人推功归之耳。今据经后记支敏度录诸杂目等。乃是无罗叉竺叔兰等共译。其朱士行停在于阗年八十而卒。依西方阇维法薪尽火灭而尸骸犹全。众咸惊异乃咒曰。若真得道法当毁坏。应声碎散。遂[僉*殳]骨起塔焉。既在于阗终亡。其经定非其译也 异毗摩罗诘经三卷(祐云异维诘经或作思字或二卷元康六年译第三出与佛调支译等所出本文异见道祖僧祐二录) 首楞严经二卷(元康元年出第七译与支谶白延法护等所出本同文异见真祐录)</p>
<p>右二部五卷其本并阙</p>
<p>优婆塞竺叔兰(今准僧祐录中朱士行传竺叔兰传放光经后记支敏度合首楞严记皆云叔兰是白衣居士长房内典等录云是沙门者误也)</p>
<p>本天竺人。祖父娄陀。笃志好学清简有节操。时国王无道百姓思乱。有贼臣将兵得罪惧诛。以其国豪呼与共及。娄陀怒曰。君出于微贱而任居要职。不能以德报恩而反为逆谋乎。我宁守忠而死不反而生也。反者惧谋泄即杀之而作乱。娄陀子达摩尸罗(晋言法首)先在他国。其妇兄二人并为沙门。闻父被害国内反乱。即与二沙门奔晋居于河南生叔兰。叔兰幼而聪辩。从二舅咨受经法。一闻而悟。善梵晋语及书。亦兼诸文史。然性颇轻躁游猎无度。尝单骑逐鹿值虎堕马。折其右臂久之差。后驰骋不已。母数呵谏终不能改。为之蔬食乃止。性嗜酒饮至五六斗方畅。尝大醉卧于路傍。仍入河南郡门唤呼。吏录送河南狱。时河南尹乐广。与宾客共酣已醉。谓兰曰。君侨客何以学人饮酒。叔兰曰。杜康酿酒天下共饮何有侨旧。广又曰。饮酒可尔何以狂乱乎。答曰。民虽狂而不乱。犹府君虽醉而不狂。广大呼。时坐客曰。外国人那得面白。叔兰曰。河南人面黑尚不疑。仆面白复何怪耶。于是宾主叹其机辩遂释之。顷之无疾暴亡。三日还苏自说。入一朱门金银为堂。见一人自云。是其祖父谓叔兰曰。吾修善累年今受此报。汝罪人何得来耶。时守门人以杖驱之入竹林中。见其猎伴为鹰犬所啄啮流血号叫求救于叔兰。走避数十步值牛头人欲钗之。叙兰曰。我累世佛弟子常供二沙门。何罪见治。牛答。此虽受福不关猎罪。俄而见其两舅。来语牛头曰。我等二人恒受其供。恶少善多可得相免。遂随道人归。既而还苏。于是改节修慈专志经法。以晋惠帝元康元年。与无罗叉出放光经。后于洛阳自出异毗摩诘等经二部。既学兼梵晋故译义精允。后遭艰难三月便欲迁葬。有邻人告曰。今岁月不便可待来年。叔兰曰。夫生者必有一死。死者不复再生。人神异涂理之然也。若使亡母栖灵有地则乌鸟之心毕矣。若待来年恐逃走无地。何暇奉茔乎。遂即葬毕。明年石勒果作乱。寇贼纵横因避地奔荆州。后无疾苦忽告知识曰。吾将死矣。数日便卒。识者以为知命 菩萨逝经一卷(第三出亦云誓童子经或直名逝经与长者子制经等同本见房录) 菩萨修行经一卷(第三出亦云威施长者问观身经亦云长者修行经见房录) 佛般泥洹经二卷(出长阿含是初分游行经异译亦直云泥洹经见房录) 大爱道般泥洹经一卷(出增一阿含第五十卷异译亦云涅槃见房录) 贤者五福经一卷(见长房录已上见在已下阙) 严净佛土经二卷(第二出亦云净土经与文殊佛土严净经等同本见房录) 郁伽罗越问菩萨经一卷(第五出与汉安玄所出法镜经等同本见房录) 等集三昧经一卷(第二出见房录) 无量破魔陀罗尼经一卷(第四出与微密持经等同本异译见房录) 大方等如来藏经一卷(第二出见房录) 惟建菩萨经一卷(见高僧传及僧祐录) 檀持陀罗尼经一卷(见房录) 如来兴显经一卷(见房录) 善权经一卷(见房录) 海龙王经一卷(见房录) 持心梵志经一卷(见房录)</p>
<p>右一十六部一十八卷(贤者五福上五部六卷见在严净佛土下十一部十二卷阙本)</p>
<p>沙门白远字法祖。本姓万氏。河内人。父威达以儒雅知名。州府辟命皆不行。祖少发道心启父出家词理切至。父不能夺遂改服从道。祖才思俊彻敏朗绝伦。诵经日八九千言。研味方等妙达幽微。世俗坟索多所该贯。乃于长安造筑精舍以讲习为业。白黑宗禀几且千人。晋惠帝之末太宰河间王颙镇关中。虚心敬重待以师友之敬。每至闲辰静夜辄谈讲道德。于时西府初建俊又甚盛。能言之士咸伏其远祖既博涉多闲善通梵晋之语。于惠帝代译菩萨逝经等一十六部。后忽谓弟子及诸道人云。我数日宿对当至。便辞别索书分布经像及资财讫。时张辅为秦州刺史。祖与俱往。明晨诣辅共语。忽忤辅意遂为所害。时人以为知宿命矣。后少时有人。姓李名通。死而更苏云。见祖法师在阎罗王处为王讲首楞严经。云讲竟应往忉利天。又见祭酒王浮及道士基公。次被杻械求祖忏悔。昔祖平素之日与浮每争邪正。浮屡屈既嗔不自忍。乃作老子化胡经以诬谤佛法。殃有所归故死方思悔耳。又长房等录更有七经亦云祖出。今以并是别生故删去之 谓佛问四童子经 调伏王子道心经(已上二经并出大集) 五百王子作净土愿经(出悲华经) 三幼童经(或作幼重出普超经) 二童子见佛说偈供养经(出杂阿含) 五百幼童经(亦云童子) 首达经(亦云惟先首道上二经并出生经) 诸德福田经一卷(初出或云诸福田经或直云福田经法立与法炬共出见僧祐录) 楼炭经六卷(第二出或云大楼炭经出长阿含与第四分记世经同本异出与法护所出五卷者少异或五卷或八卷见僧祐录) 大方等如来藏经一卷(旧录云佛藏方等经初出见祐录)</p>
<p>右四部一十二卷(前三部十一卷见在后一部一卷阙本)</p>
<p>沙门释法立不知何许人也。智道弘拔悟物为先。于惠帝代共法炬等于洛阳译诸福田等经四部 优填王经一卷(初出与宝积优陀延王会同本见房录) 前世三转经一卷(初出与银色女经同本见房录) 阿阇世王受决经一卷(初出与采莲违王经同本见房录) 灌洗佛形像经一卷(初出亦云四月八日灌经亦直云灌经与摩诃刹头经同本见房录) 恒水经一卷(亦云恒河喻经出中阿含第九卷异译见房录) 顶生王故事经一卷(亦直云顶生王经出中阿含第十一异译见房录) 求欲经一卷(出中阿含第二十二异译见房录) 苦阴因事经一卷(出中阿含第二十五异译见房录) 瞻婆比丘经一卷(或作瞻婆出中阿含第二十九异译见房录) 伏淫经一卷(出中阿含第三十卷异译见房录) 数经一卷(出中阿含第三十五卷异译见房录) 波斯匿王太后崩尘土坌身经一卷(出增一阿含第十八卷异译见房录又有波斯匿王丧母经即此尘坌身经是无繁重载) 频毗娑罗王诣佛供养经一卷(亦云频婆出增一阿含第二十六异译见房录) 鸯崛髻经一卷(与竺法护指髻经大同小异出增一阿含第三十一异译见房录) 难提释经一卷(出杂阿含第三十卷异译见房录) 相应相可经一卷(出单卷杂阿含经异译见房录) 慢法经一卷(第三出与阿难分别经等同本见房录) 法海经一卷(第二出与海八德经同本见房录) 阿阇世王问五逆经一卷(第二出见房录) 罗云忍辱经一卷(或直云忍辱经见房录) 佛为年少比丘说正事经一卷(见房录) 沙曷比丘功德经一卷(房云见旧录) 群牛譬经一卷(见房录) 比丘避女恶名欲自杀经一卷(见房录已上见存已下阙) 福田经一卷(一名诸德福田经第二出与法立译者少异见竺道祖晋录) 诸经菩萨名经一卷(见房录) 正意经一卷(见房录中注云第二出未详何者为初译本) 明帝释施经一卷(见房录) 楼炭经八卷(第三出是长阿含第四分记世经异译与法立所出者大同先共法立出以意未悉故广见敏度宝唱二录) 净饭王般泥洹经一卷(初出见房录) 贫穷老公经一卷(初出见法上录) 危脆经一卷(见房录) 大蛇譬喻经一卷(亦直云大蛇经房云见旧录) 罗汉迦留陀夷经一卷(或无罗汉字见房录) 爪甲擎土譬经一卷(亦云爪甲取土经房云见旧录) 衰利经一卷(见房录) 众生未然三男经一卷(见房录) 欲求说法经一卷(见房录) 罗旬喻经一卷(今疑是别生经中罗弥寿经异名见房录) 遗教法律经三卷(一云遗教法律三昧经一云遗教三昧经或二卷见始兴录)</p>
<p>右四十部五十卷(比丘避女上二十四部二十四卷见在福田经下一十六部二十六卷阙本)</p>
<p>沙门释法炬。亦未详氏族。器量高峙游化在怀。于惠帝代初与法立同共出经法。立殁后炬遂自译优填王等经四十部。又长房等录更有诸经并云炬出。今以皆是别生之经。录家误上。今并删之。如后所述 时非时经(亦直云时经准经后记非法炬译具如后述) 魔女闻佛说法得男身经(出大集经) 大悲比丘本愿经(出悲华经) 往古造行经 举钵经(上二经并出普超三昧经) 以金贡太山赎罪经 调远教人为恶经(上二经并出六度集) 佛降鸯崛魔人民欢喜经 鸯崛魔归化经(或云妇死应误上二经并出鸯崛魔罗经) 韦提希子月夜问夫人经(或作天人出长阿含) 福行经。恶道经(一名恶意经或作恶意应误也录中恶道恶意二名双载者非也) 息恚经。柔软经。受持经。名称经。浮弥经(福行下七经并出中阿含) 飞鸟喻经。积木烧然经(一名大枯树经) 波斯匿王诣佛有五威仪经。增一阿含经(飞鸟喻等四经并出增一阿含) 普施经。差摩比丘愈重病经。佛为比丘说烧头喻经。优陀夷坐树下寂静调伏经。佛为比丘说大力经。四大色身生厌离经。异信异欲经。佛为比丘说三法经。叶喻多少经。佛为比丘说极深险难处经。佛为比丘说莫思惟世间经(或云莫思惟世间思惟经)众生身秽经。眼色相系经。比丘于色厌离经。舍诸世务经。婴儿喻经。转轮圣王七宝现世间经。向邪违法经。田夫喻经。信人者生五根过患经。少多制戒经。无始本际经。罗汉遇瓶沙王经。尊者瞿坻迦独一思惟经。人民疾疫受三归经。恒水流澍经(或作流树)灰河经(一名尘灰河譬喻经录中二名别载误也)波斯匿王祖母命终经。铸金喻经。木杵喻经。金师精舍尊者病经。群羊喻经。处中行道经。波斯匿王女命过诣佛经。比丘问佛多优婆塞命终经(普施下二十五经并出杂阿含)比丘分卫经。和难经。邪业自活经。比丘各言志经。和难释经。比丘疾病经。无惧经。毒草喻经。毒喻经。马喻经(比丘分卫下十经并出生经)譬喻六人经(出卖意经)阿阇世王问嗔恨从何生经。摩诃比丘经。调达喻经(阿阇世等三经小乘抄经)栴檀涂塔经(出百豕经)无常经比丘求证人经。阿梵和利比丘无常经。比丘问佛何故舍世学道经。佛看病比丘不受长者请经。坐禅比丘命过生天经。放逸经。深浅学比丘经拘提比丘经。波利比丘谤梵行经。北方世利经。流离王攻释子经。信能渡河经。有众生三世作恶经。聪明比丘经。说法难值经。调达问佛颜色经(无常下一十七经并出出曜经)晓食经(出修行道地经)须河喻经(出杂譬喻魔女下八十九经并从大经抄出别生录载此中除之) 超日明三昧经二卷(第二出或直云超日明经或三卷此经护公先出梵天而辞义烦重承远译详整文偈删改胜前见高僧传及僧祐录) 越难经一卷(一名难长者经一名难经出见房录)</p>
<p>右二部三卷其本并在</p>
<p>清信士聂承远。明解有才笃志务法。护公出经多参正文句。兼执笔承旨。后于慧帝代。自译超日明等经二部。又长房等录云。承远更译迦叶诘阿难经。此乃杂譬喻抄非是别翻。又汉世佛调世高及此承远三录俱载。误之甚也 无垢施菩萨分别应辩经一卷(第二出与法护离垢施经等同本亦云分别应报今编入宝积当第三十三会录有云竺法护出者误也见房录) 诸菩萨求佛本业经一卷(或无诸字见华严净行品异译) 文殊师利般涅槃经一卷(见房录) 异出菩萨本起经一卷(或无起字见房录) 三曼陀颰陀罗菩萨经一卷(见房录) 菩萨受斋经一卷(第二出见房录) 大方广菩萨十地经一卷(第二出与法护译者大同小异见房录) 菩萨十法住经一卷(是华严十住品异译第三出见房录) 十住经十二卷(是华严十地品异译第二出见房录) 菩萨缘身五十事经一卷(第二出与五十缘身经大同小异见房录) 观世音授记经一卷(第二出见房录) 诸佛要集经二卷(第二出见房录) 寂音菩萨愿经一卷(见房录) 菩萨求五眼法经一卷(祐无经字或云五眼文见房录) 菩萨道行六法经一卷(见房录) 菩萨初地经一卷(见房录) 菩萨十道地经一卷(有云是前译菩萨十地见房录) 文殊师利与离意女论议极似维摩诘经一卷(见房录今按藏中诸佛要集经下卷有离意女论议事疑抄彼经也) 菩萨杂行法一卷(见房录) 菩萨所行四法一卷(见房录) 菩萨宿命经一卷(见房录) 文殊师利净律经一卷(第二出与法护小异见房录) 菩萨戒独受坛文一卷(见房录) 菩萨忏悔法一卷(云异出本见房录)</p>
<p>右二十四部三十六卷(菩萨受斋上六部六卷见在大方广下一十八部三十卷阙本)</p>
<p>清信士聂道真即承远息。父子清悟皆以度语为业。从武帝大康初至怀帝永嘉末。其间询禀咨承法护笔受之外。及护殁后真遂自译无垢施应辩等经二十四部。诚师护公真当其称。颇善文句辞义分炳</p>
<p>又长房等录更有二十九经。亦云道真所出。今以并是别生抄经故。删之不存也 菩萨奉施诣塔作愿念经。师子步雷音菩萨问发心经。菩萨三法经(菩萨奉施等三经并出文殊佛土严净经)。菩萨布施忏悔法(出决定毗尼经)。自在王菩萨如来警诫经(或云菩萨诫身自在经)。菩萨导示行经。菩萨发心时经。无言菩萨流通法经。无言菩萨经。菩萨出要行无碍法门经。光味菩萨造七宝梯经(自在王菩萨等七经并出太集)。菩萨如意神通经。菩萨戒自在经(上二经出自在王经)。寂音菩萨问五浊经(或云寂意)。转轮圣王发心求净土经(上二经出悲华)。大云密藏菩萨问大海三昧经(出大云经)。溥首童真经(出普超经)。儒童菩萨经(或无菩萨字出六度集经)。波斯匿王欲伐央崛魔罗经(出央崛魔罗经)。大光明菩萨百四十八愿经。菩萨六法行经。菩萨本愿行品经。菩萨苦行经。菩萨呵睡眠经。菩萨呵家过经(大光明等六经祐录云抄今并为大乘抄经)。菩萨戒要义经(出地持经)。菩萨五法行经。初发意菩萨行易行法(上二经并出十住论)。转轮圣王七宝具足经(出杂阿含)。众经录目一卷(道真自撰非梵本翻传叙录真中列此不复存)</p>
<p>右长房等录云。优婆塞卫士度于惠帝代出摩诃般若波罗蜜道行经二卷。云从旧道行中删改略出(僧祐录云众经并云道行经二卷卫士度略出也)</p>
<p>既取旧经删略。即非梵本别翻。今载别生录中。此不复存也 逝童子经一卷(第四出亦名长者制经亦直云制经亦名菩萨逝经亦直云逝经五本大同别译为异名殊耳见宝唱录) 善生子经一卷(初出与只多密竺难提等所出同本出中阿含第三十三异译见支敏度竺道祖宝唱等三录) 文殊师利现宝藏经二卷(第三出与竺法护所出现宝藏经等同本出祖唱二录) 十善十恶经一卷(初出见竺道祖晋录及宝唱录)</p>
<p>右四部五卷(逝童子等二部二卷见在文殊现宝藏等二部三卷阙本)</p>
<p>沙门支法度。未详何许人。于惠帝代永宁元年辛酉。译逝童子经等四部</p>
<p>又僧祐长房等录于惠帝时沙门支敏度。合两支(支谶支谦)两竺(竺法护竺叔兰)四本(房录更加一白为五本今准祐录及合经记但四本合成无白延也)首楞严为八卷(祐注云或为五卷)合一支(支谦)两竺(竺法兰竺叔护)三本维摩为五卷。既非梵本别翻。复阙其本。故此录中删而不载 时非时经一卷(或直云时经见经后记)</p>
<p>右一部一卷其本见在</p>
<p>沙门若罗严外国人也。译时非时经一部。经后记云。外国法师若罗严手执胡本口自宣译。凉州道人焊镇(或作焊镇)</p>
<p>城中写记。房等皆云法炬译者谬也。既莫知于帝代。且附西晋录中 方等陀罗尼经一卷 宝严经一卷 五福德经一卷</p>
<p>右三部三卷(其本并阙)长房等录西晋失译。总八部一十五卷云。吴别二录并注元康年中出不显译人。详录未见指的。所以别件犹殊失译。今以余之五部一十二卷。捡寻群录兼阅经文。皆有所凭即非失译。具述由委列之如左 度世品经六卷。阿耨达龙王经二卷(是弘道广显三昧经异名已上二经竺法护译) 如来秘密藏经二卷(一名大方广如来性起微密藏经亦直云如来性起经是旧华严经如来性起品后汉失译已有此复重载误之甚也今附别生录中也) 明相续解脱地波罗蜜经一卷(宋求那跋陀罗译) 弟子学有三辈经一卷(三品弟子经异名吴支谦译)</p>
<p>已后新附此录 太子和休经一卷(第二出与太子刷护经等同本) 萨昙分陀利经一卷(旧录云萨芸芬陀利经亦直云分陀利经见法华经宝塔天授二品各小分异译) 放钵经一卷(是普超经举钵品异译出第一卷安公云出方等部) 菩萨睒经一卷(或云孝子睒经亦直云睒经第二出六度集第二卷异译) 长寿王经一卷 法常住经一卷 碱水喻经一卷 兜调经一卷(出中阿含第十四卷异译) 舍卫国王梦见十事经一卷(或直云十梦经旧经云舍卫国王十梦经或云波斯匿王十梦经出增一阿含第五十一卷异译安公云出阿毗昙) 玉耶女经一卷(或云玉玡经初出与阿遫达经等同本) 孝子经一卷(一名孝子报恩经) 頞多和多耆经一卷 普达王经一卷 佛灭度后棺殓葬送经一卷(一名比丘师经亦云师比丘经) 鬼子母经一卷 梵摩难国王经一卷 迦旃延说法没尽偈经一卷(题云佛使比丘迦旃延说法没尽偈一百二十章亦直云迦旃延) 佛治身经一卷(或无佛字旧录云佛治身经余录并同) 治意经一卷(旧录云佛治意经余录并同)</p>
<p>上见存已下阙 弥勒当来下生经一卷(初出与弥勒来时经等同本) 失利越经一卷(第二出与月光童子经等同本) 异了本生死经一卷(与稻竿经等同本) 内藏大方等经一卷(今疑是佛藏大方等经) 小阿阇世经一卷 小须赖经一卷 因佉经一卷(安公云出方等部今疑是阿难目佉经) 弥勒经一卷(安公云出长阿含) 堕蓝经一卷(安公云出中阿含) 七事经一卷(安公云出中阿含) 赖吒謣罗经一卷(安公云出中阿含) 欢豫经一卷(法经录云欢豫云出阿含第十二) 十二死经一卷(今疑是十二品生死经) 七妇经一卷 阿难邠[土*(系-小)]四时施经一卷(旧录云阿难邠祁四时布施经) 七车经一卷(今疑是中阿含七车譬喻经) 海有八事经一卷 难等各等经一卷(旧录云阿难迦叶各说第一经) 惟留经一卷(旧录云惟留王经) 理家难经一卷 迦留多王经一卷 梵士阇梨孙经一卷(古录云梵志阇逊经) 波达王经一卷 悲心悒悒经一卷 趣度世道经一卷 长者威势经一卷 痴注经一卷 调达经一卷 和达经一卷 钵吐沙经一卷 分八舍利经一卷(或作分身) 应行律一卷 悉昙慕二卷 吉法验一卷 口传劫起尽一卷 打揵抵法一卷</p>
<p>右五十五部五十六卷(治意经上一十九部一十九卷见在弥勒当来下三十六部三十七卷阙本)</p>
<p>梁僧祐录云。安公录中失译经。唯祐录载。房等并阙。祐载安公失译总一百四十二经。今以余八十七部。捡寻诸录多题译主。或是别生抄经及人撰传记。即有所凭故删不载。安既不标时代。今且附于晋末</p>
<p>通前旧失译经三部三卷。总五十八部五十九卷。并为西晋失源云</p>
<p>贞元新定释教目录卷第四</p>
<p>贞元新定释教目录卷第五</p>
<p>西京西明寺沙门圆照撰</p>
<p>总集群经录上之五</p>
<p>东晋司马氏都建康(亦云南晋)</p>
<p>从元帝建武元年丁丑。至恭帝元熙二年康申。凡一十一帝一百四年。缁素一十六人。所译经律论并新旧集失译诸经。总一百六十八部四百六十八卷(八十五部三百三十六卷见在八十三部一百三十二卷阙本)</p>
<p>东晋沙门帛尸梨蜜多罗(三部一十四卷经)</p>
<p>沙门支道根(二部七卷经)</p>
<p>沙门竺昙无兰(六十一部六十三卷经戒集)</p>
<p>沙门瞿昙僧伽提婆(五部一百一十八卷经论教授法)</p>
<p>沙门迦留陀伽(一部一卷贤圣集)</p>
<p>沙门康道和(一部三卷经)</p>
<p>沙门佛陀[跳-兆+犬]陀罗(一十三部一百二十五卷经律论集)</p>
<p>沙门昙摩(一部二卷律要)</p>
<p>沙门卑摩罗叉(二部五卷律杂事)</p>
<p>沙门释法显(七部二十六卷经戒论集)</p>
<p>沙门只多蜜(二十三部四十五卷经)</p>
<p>居士竺难提(三部五卷经)</p>
<p>沙门竺法力(一部一卷经)</p>
<p>沙门释嵩公(三部三卷经集)</p>
<p>沙门释退公(一部一卷经)</p>
<p>沙门释法勇(一部一卷经)</p>
<p>新旧诸失译经(四十部四十八卷二部三卷旧集二十八部四十五卷新附) 大灌顶经十二卷(或无大字录云九卷未详此灌顶总十二部经后人分之卷别各一房云见杂录) 大孔雀王神咒经一卷(见竺道祖录及僧祐录初出) 孔雀王杂神咒经一卷(见竺道祖录及僧祐录第三出)</p>
<p>右三部一十四卷(初一部十二卷见在后二部二卷阙本)</p>
<p>沙门帛尸梨蜜多罗。晋言吉支。西域人。国王之子。当承继世而以国让弟。闇轨大伯。既而悟心天启遂为沙门。蜜天姿高朗风神超迈。直尔对之便卓出于物。况其聪辩言悟者乎。西晋永嘉中始到此土。仍过江右止建初寺。丞相王导一见而奇之。以为吾之徒也。由是名显。太尉庾元规。光禄周伯仁。大常谢幼玙。廷尉桓茂伦皆一代名士。见之终日累叹披襟致契。导尝诣蜜。蜜解带偃伏晤言神解。时尚书令卞望之亦与蜜致善。须臾望之至。蜜乃[僉*殳]襟饰容端坐对之。有问其故。蜜曰。王公风道期人。卞令轨度格物。故其然耳。诸公于是叹其精神洒落皆得其所。桓廷尉尝欲为蜜作目。久之未得。有云尸梨蜜可谓卓朗。于是桓乃咨嗟绝叹。以为标题之极。大将军王处冲在南夏。闻王周诸公皆器重蜜。疑以为失鉴。及自见蜜乃欣振奔至一面尽虔。王公尝谓蜜曰。外国有君一人而已耳。蜜笑而答曰。若使我如诸君。今日岂得在此。当时以为佳对。蜜性高简。不学晋语。每与诸公言论。虽因传译而神领意解尽其传致。以为自然。纵状非常情所测也。蜜善持咒术所向皆验。时人呼为高座法师。于元帝代译灌顶等经三部。又授弟子觅历高声梵呗。传响迄今。年八十余咸康中卒。诸公闻之痛惜流涕。蜜常在石子岗东行头陀。既卒因葬于此。成帝怀其风为树刹冢所。后有关右沙门。来游建康乃于冢处超寺。陈郡谢混赞成其业追旌往事。仍曰高座寺也 阿閦佛刹诸菩萨学成品经二卷(太康年出第二译与汉支谶出者大同小异见竺道祖晋世杂录) 方等法华经五卷</p>
<p>右二部七卷其本并阙</p>
<p>沙门支道根。履味游方怀道利物。以成帝咸康元年乙未译阿閦佛刹等经二部(长房等录并云阿閦佛经太康年在西晋武帝代与咸康相去向六十年同是一人两朝出经者恐是大悬也此应传写差误多是咸康耳) 采莲违王上佛授决号妙华经一卷(亦直云采莲违王经第二出与阿阇世王受决经同本) 陀邻尼钵经一卷(亦云陀邻钵咒经第二出与持句神咒经等同本房录陀邻钵经外更存持句神咒经者非也) 摩尼罗亶经一卷(亦云摩尼罗坛神咒经) 玄师颰陀所说神咒经一卷(录云幻师无所说字或作拔字亦云波陀古录云幻王颰陀经) 寂志果经一卷(出长阿含第十七卷异译) 铁城泥犁经一卷(出长阿含第十二卷与五天使经同本) 阿耨风经一卷(晋言依次出中阿含第二十七卷异译) 梵志頞罗延问种尊经一卷(亦云頞罗延出中阿含第三十七卷异译) 泥犁经一卷(或云中阿含泥犁经出中阿含第五十三卷异译) 戒德香经一卷(或云戒德经出增一阿含第十三卷异译五十一卷异译) 水沫所漂经一卷(一名河中大聚沫经一名聚沫譬经与五阴譬喻经同本出杂阿含经第十卷异译) 玉那经一卷(一名长者诣佛说子妇无敬经或云玉耶女经第二出与阿遫达经等同本) 五苦章句经一卷(初出一名诸天五苦经一名五道章句经一名净除罪盖娱乐佛法经) 自爱经一卷(或云自爱不自爱经房云见旧录) 中心经一卷(或云中心正行经旧录云大忠经亦云小忠心经房录云出六度集今捡无) 见正经一卷(一名生死变识经) 大鱼事经一卷 阿难七梦经一卷(或直云七梦经) 呵雕阿那含经一卷(一名荷雕或作苛字) 新岁经一卷 比丘听施经一卷(一名听施比丘经) 佛般泥洹摩诃迦叶赴佛经一卷(亦名迦叶赴佛般涅槃经) 犊牛经一卷(一云犊子经第二出与乳光经等同本) 孔雀王咒经一卷(第三出与吉支所译者同本) 七佛所结麻油述经一卷(祐失译录重载两本一云异本) 大神母结誓咒经一卷 伊洹法愿神咒经一卷 解日厄神咒经一卷 六神名神咒经一卷 檀持罗麻油术咒经一卷 麻油述咒经一卷 摩尼罗亶神咒案摩经一卷 医王惟娄延神咒经一卷(或云阿难所问医王惟娄延神咒经) 龙王咒水浴经一卷 十八龙王神咒经一卷 请雨咒经一卷 止雨咒经一卷 嚫水经一卷 幻师阿夷那神咒经一卷 咒水经一卷 药咒经一卷 咒毒经一卷 咒时气病经一卷 咒小儿经一卷 咒齿经一卷(祐失译录更载一本名与此同题云异本一云虫齿二云[齒*(而/而)]) 咒牙痛经一卷(祐失译录更载一本名与此同题云异本或作齿痛) 咒眼痛经一卷 五眼文经一卷(今疑是聂道真所出求五眼法异名) 离欲优婆塞优婆夷戒文一卷(亦云具行二十二戒文) 罪业报应经一卷(与罪业应报教化地狱经同本) 八师戒经一卷(第二出) 萍沙王五愿经一卷(一名弗沙迦王经第二出) 义足经二卷(房云见吴录亦云异出第二出) 十善十恶经一卷(第二译吴录云异) 治禅法经一卷 梵天策数经一卷(旧录云诸天事经) 诸天地经一卷 十诵比丘戒本一卷(大元六年合僧纯昙摩特竺僧舒三家本以为此一卷见宝唱录当第二出) 二百六十戒三部合异二卷(序加大比丘字大元六年六月二十日于谢镇西寺合僧详重校见旧录及宝唱)</p>
<p>右六十一部六十三卷(佛般泥洹上二十四部二十四卷在犊牛经下三十七部三十九卷阙本)</p>
<p>沙门昙无兰。晋云法正。西域人也。以孝武帝大元六年辛巳。至大元二十年乙未。于杨都谢镇西寺译采莲违王等经六十一部。见长房录</p>
<p>又长房等录更有四十八经。亦云法正所译。今以并是别生抄经。或是疑伪。故并删之。如后所述 救护身命经(亦云救护身命济人病苦厄经同录编入正经旧录云伪今依旧编) 诸天问如来警诫不可思议经 见水世界经(已上二经并出大集) 龙王结愿五龙神咒经。大将军神咒经(上二经出灌顶) 无吾我经(出普超经) 弥兰经(或云弥连亦云弥莲)。摩天国王经。阿难念弥经(弥兰等三经并出六度集) 贤劫千佛名经(出贤劫经序云贤劫经说二千一百诸度无极以拘楼孙佛为首此千佛名有别译本拘楼提佛以为初首) 三十七品经(安公云出律经僧祐录云晋大元二十年岁在景申六月在谢镇西寺撰出) 三十三天园观经。比丘成就五法入地狱经。学人乱意经(上三经出增一阿含) 佛为比丘说大热地狱经。释提桓因诣目连放光经。目连见大身众生燃铁缠身经。见一众生举体粪秽涂身经。众生顶有铁磨盛火燃经。罗婆鸟为鹰所捉经。十法成就恶业入地狱经。蛇行法经。比丘俗遇天子放光经。天于修罗欲斗战经。天帝释受戒经。比丘问佛释提桓因缘经。四天王案行世间经。佛见梵天顶经。帝释慈心战胜经。天神禁宝经。阿育王供养道场树经。劝行有证经。戒相应法经。禅思满足经(佛为比丘说下二十经并出杂阿含) 野鸡经。鳖猕猴经。虫狐乌经(或作鸟字)。弟子命过经。驴驰经。拘萨罗国乌王经(或无罗字)。孔雀经。夫妇经(野鸡等八经并出生经中)。群牛千头经。集修行土经。暴乌经(群牛等三经并出出曜经)。地狱众生相害经(出修行道地经)。赤嘴乌喻经。阿难多洹罗云母经(赤嘴乌等二经出杂譬喻抄) 中阿含经六十卷(第二出或五十八卷隆安元年十一月十日东京亨寺出二年六月二十五日记与昙摩难提出者同本沙门同道等笔受道慈制序见道祖录) 增一阿含经五十一卷(第二出隆安元年正月出与难提本小异竺道祖笔受或四十二或三十三无定亦有六十卷成者见道祖及宝唱录) 阿毗昙心论四卷(或云阿毗昙心无论字尊者法胜造大元十六年在庐山为惠远法师译出道慈笔受远公制序见僧祐录) 三法度论二卷(大元十六年在庐山为远法师出远公制序第二译与难提出者大同小异或三卷别录云一卷或直云三法度无论字或云经或云经论见僧祐录) 教授比丘尼法一卷(房云见别录亦云在庐山出)</p>
<p>右五部一百一十八卷(前四部一百十七卷本在后一部一卷本阙)</p>
<p>沙门瞿昙僧伽提婆。晋云众天。或云提和。音讹故也。罽宾国人。入道修学远访明师。学通三藏多所诵持。尤善阿毗昙心洞其纤旨。常诵三法度昼夜嗟味。以为道之府也。为人俊朗有深鉴。仪止温恭务在诲人。询询不怠。苻秦建元中来入长安。宣流法化译论二部。备于秦录。后以晋孝武帝世太元十六年辛卯游化江左。先是庐山慧远法师翘勤妙典广集经藏。虚心侧席延望远宾。闻其至止即请入庐岳。即以其年请出阿毗昙心及三法度等。提婆乃于般若台。手执梵文口宣晋语。去华存实务尽义本。今之所传盖其文也。至安帝隆安元年丁酉来游建康。晋朝王公风流名士莫不造席致敬。时尚书令卫军东亭侯琅玡王珣(准高僧传僧祐录长房录等并云王珣中阿含经序云王元琳元琳乃是珣之字也)</p>
<p>雅有信慧。荷持正法建立精舍广招学众。提婆既至珣即延请。仍于其舍讲阿毗昙。名僧毕集。提婆宗致既精词旨明析振发义奥众咸悦悟。其冬珣集义学沙门释惠持等四十余人更请提婆。于其寺译中增一阿含。罽宾沙门僧伽罗叉执梵本。提婆翻为晋言。至来夏方讫。豫州沙门道慈笔受。吴国李宝唐化共书。提婆于庐山建康二处共出五部一百一十八卷。提婆历游华戎备悉风俗。从容机警善于谈笑。其道化声誉莫不闻焉。不知所终 十二游经一卷(第二出与疆良译者少异见竺道祖晋世杂录见宝唱录)</p>
<p>右一部一卷其本见在</p>
<p>沙门迦留陀伽。晋言时水。西域人。弘喻有方怀道游国。以孝武帝太元十七年壬辰。译十二游经一部 益意经三卷(第二出见竺道祖晋世杂录朱士行汉录云二卷不显译人)</p>
<p>右一部三卷本阙</p>
<p>沙门康道和。戒德有仪轨范群物。以孝武帝太元二十一年景申。译益意经一部 大方广佛华严经六十卷(初出元五十卷后人分为六十沙门支法领于于阗得梵本来义熙十四年三月十日于道场寺出元熙二年六月十日讫法业笔受见祖祐二录) 出生无量门持经一卷(或云新微密持经于庐山译第五出与支谦无量门微密经等同本见祖祐房等录别存新微密持误也) 大方等如来藏经一卷(或直云如来藏经第三出元熙二年于道场寺译见竺道祖晋世杂录及僧祐录) 观佛三昧海经十卷(或云观佛三昧经或八卷见竺道祖晋世录亦见僧祐录或云宋世出) 摩诃僧祇律四十卷(或云三十卷梵本是法显摩竭提国将来义熙十二年十一月于斗场寺共法显出见竺道祖录祐在显录据共译故耳) 僧祇比丘戒本一卷(亦云摩诃僧祇戒本第二出于道场寺译见宝唱录祐在法显与觉贤共出年载皆得) 达摩多罗禅经二卷(一名庾迦遮罗浮迷译言修行道地于庐山出一名不净观亦名修行方便禅经祐云修行方便凡十七名远公制序见僧祐录) 文殊师利发愿经一卷(或加偈字元熙二年于斗场寺出见僧祐宝唱二录经后记云外国四部众礼佛时多诵此经以发愿求佛道) 新无量寿经二卷(宋永初二年于道场寺出见僧祐宝唱二录第八译与世高支谶支谦僧顗等所出同本) 菩萨本业经一卷(亦直云本业经是华严净行品见僧祐长房二录大周入藏有今阙且复存之) 净六波罗蜜经一卷(见僧祐长房二录) 方便心论一卷(共法业出见高僧传初出) 过去因果经四卷(房云见别录第五译)</p>
<p>右一十三部一百二十五卷(文殊发愿上八部一百一十六卷见在新无量寿经下五部九卷阙本)</p>
<p>沙门佛陀[跳-兆+犬]陀罗。晋言觉贤。本姓释氏。迦维罗卫国人。甘露饭王之苗裔也。祖父达摩提婆(此云法天)尝商旅于北天竺因而居焉。父达摩修利耶(此云法日)少亡贤三藏孤与母居。五年复丧母为外氏所养。从祖鸠摩利闻其聪敏兼悼其孤露。乃迎还度为沙弥。至年十七与同学数人但以习诵为业。众皆一月贤一日诵毕。其师叹曰。贤一日敌三十夫也。及受具戒修业精勤。博学群经多所通达。少以禅律驰名。尝与同学僧伽达多共游罽宾同处积载。达多虽服其才明而未测其人也。后于密室闭户坐禅。忽见贤至惊问何来。答云。暂至兜率致敬弥勒。言讫便隐。达多知是圣人未测深浅。后屡见贤神变反敬心祈问。方知得不还果。常欲游方弘化备观风俗。会有奏僧明严西至罽宾。睹法众清胜乃慨然东顾曰。我之同辈斯有道志。而不遇真匠发悟莫由。即咨讯国众孰能流化东土。佥云。有佛陀跋陀罗者。出生天竺那呵梨城。族姓相承世遵道学。其童龀出家已通解经论。少受业于大禅师佛大仙。仙时亦在罽宾。乃谓严曰。可以振维僧徒宣授禅法者佛陀其人也。严既要请苦至。贤遂愍而许焉。于是舍众辞师裹粮东逝。涉骤三载绵历寒暑。既度葱岭路经六国。国主矜其远化并欣怀资俸至交址。乃附舶循海而行经一岛下。贤以手指山曰。可止于此。舶主曰。客行惜日调风难遇不可停也。行二百余里忽风转吹舶还向岛下。众人方悟其神咸师事之听其进止。后遇便风同侣皆发。贤曰不可动。舶主乃止。既而有先发者一时覆败。后于闇夜之中忽令众舶俱发。无肯从者。贤自起收缆唯一舶独发。俄尔贼至留者悉被抄害。顷之至青州东莱郡。闻鸠摩罗什在长安即往从之。什大欣共论法相。振发玄微多所悟益。因谓什曰。君所释不出人意而致高名何耶。什曰。吾年老故耳何必能称美谈。什每有疑义必共咨决。时秦主姚兴专志经法供养三千余僧。并往来宫阙盛修人事。唯贤守静不与众同。后语弟子云。我昨见本乡有五舶俱发。既而弟子便告外人。关中旧僧咸以为显异惑众。又贤在长安大弘禅业。四方乐静者并闻风而至。但染学有浅深得法有浓淡。浇伪之徒因而诡猾。有一弟子。因少观行自言得阿那含果。贤未即检问遂致流言。大被谤讟将有不测之祸。于是徒众或藏名潜去。或逾墙夜走。半日之中众散殆尽。贤乃夷然初不介意。时旧僧僧[契-大+石]道恒等谓贤曰。佛尚不听说己所得法。先言五舶将至虚而无实。又门徒诳惑互起同异。既于律有违理不同止。宜可时去勿得久留。贤曰我身若流萍去留甚易。但恨怀抱未申以为慨然耳。于是与弟子慧观等四十余人俱发。神志从容初无异色。识真者咸叹惜焉。白黑送者数千人。姚兴闻去怅恨。乃谓道恒曰。佛贤沙门挟道来游欲宣遗教。缄言未吐良用深慨。岂可以一言之咎令万夫无导。因敕令追之。贤谓使曰。诚知恩旨无预闻命。于是率侣宵征。南指庐岳。沙门慧远素饮风德。乃遣使入关致书祈请。后至庐岳忻然如旧。远以贤之被摈过由门人。若悬记五舶止说在同意。亦于律无犯。乃遣弟子昙邕致书姚主及关中众僧解其摈事。远乃请出禅数诸经。贤志在游化居无求安。停山岁许。复西适江陵遇外国舶主。既而讯访。果是天竺五舶先所见者也。倾境土庶竞来礼事。其有奉施悉皆不受。持钵分卫不问豪贱。时陈郡袁豹为宋武帝太尉长史。宋武南讨刘敦。豹随府届于江陵。贤将弟子慧观诣豹乞食。豹素不敬信待之甚薄。未饱辞退。豹曰似未足。且复小留。贤曰。檀越施心有限故今所设已罄。豹即呼左右益饭。饭果尽。豹大惭愧。既而问慧观曰。此沙门何如人。观曰。德量高邈非凡所测。豹深叹异以启太尉。太尉请与相见甚崇敬之资供备至。俄而太尉还都。请与俱归安止道场寺。贤仪轨率素不同华俗。而志韵清远雅有渊致。杨都法师僧弼与名德沙门宝林书曰。斗场禅师甚有大心。便是天竺王何风流人也。其见称如此。先是沙门支法领于于阗国得华严梵本三万六千偈未有宣译。到义熙十四年吴郡内史孟顗右卫将军褚叔度即请为译匠。乃手执梵文共沙门法业慧严昙义等百有余人于道场寺译出。诠定文旨会通华戎妙得经体。故道场寺犹有华严堂焉。又沙门法显于天竺所得僧祇梵本复请贤译。贤从安帝隆安二年戊戌。讫宋永初二年辛酉。于杨都庐山二处译华严等经总一十三部。并究其幽旨妙尽文意。贤以宋元嘉六年泥洹。春秋七十有一矣(又僧祐长房二录复云贤出新微密持经即出生无量门持经是不合双载对彼支谦先译故加新字又有菩萨十住及本业经此之二经并是华严别品觉贤既译大部不合别出此经其本业一经同入藏录有未见其本且复存之十住一经删之不立) 杂问律事二卷(初出见长房录)</p>
<p>右一部二卷本阙</p>
<p>沙门昙摩。晋翻云法。善于律学。以安帝隆安四年庚子三月二日。于杨都尚书令王法度精舍。沙门释僧遵等二十余德请译杂问律事。序具卷首明佛法僧物互相交涉分齐。差殊甚要须善防护 十诵律毗尼序三卷(亦云十诵律序今合入十诵末后三卷是房云毗尼诵注云是十诵后善诵也其善诵有四卷是十诵中第十诵也见二秦录) 杂问律事二卷</p>
<p>右二部五卷(前毗尼序三卷见在后杂问事二卷本阙)</p>
<p>沙门卑摩罗叉。晋云无垢眼。罽宾国人。沉静有志力。出家履道苦节成务。为人眼青时亦号为青眼律师。先住龟兹弘阐律等。四方学者竞往师之。鸠摩罗什时亦预焉。及龟兹陷没。乃避地乌缠。顷之闻什在长安大弘经藏。又欲使毗尼胜品复洽东国。于是杖锡流沙冒险东入。以姚秦弘始八年达自关中。什以师礼敬待。又亦以远遇欣然。及罗什弃世。又以安帝义熙年中乃出游关左。逗于寿春止石涧寺。律徒云聚盛阐毗尼。罗什所译十诵五十八卷。最后一诵谓明受戒法及诸成善法事。逐其义要名为善诵。又后改善诵为毗尼诵。故犹二名存焉。复出三卷律序置之于后总成六十一卷(高僧传及长房录乃云开前五十八卷为六十一卷者小非详审也其毗尼序三卷或有近代经本编在第九诵后第十诵前卷当第五十五六七者非也今捡古十诵本乃在第十诵后卷当第五十九至六十一今者依古本为正)顷之南适江陵。于辛寺夏开讲十诵。既通晋言善相领纳。无作妙本大阐当时析文求理者其聚如林。明条知禁者数亦殷矣。律藏大弘叉之力也。后出杂问律事二卷。道场慧观笔受(高僧传云道场慧观深捡宗旨讫其所制内禁轻重撰为二卷送还京师僧尼披寻竞相传写时闾里谚曰卑罗鄙语慧观才录都人缮写纸贵如玉今谓杂问律事乃是道场慧观于教有疑随事咨问卑摩为决闻便录之撰成二卷流行于世即非别有梵本卑摩译之其昙摩出者亦即比是录家误载也)冬复迁寿春石涧卒于寺焉。春秋七十有七 大般洹经六卷(经记云方等大般洹经或十卷第四译义熙十三年十月一日于道场寺共觉贤出宝云笔受至十四年正月二日讫见道祖僧祐二录) 大般涅槃经三卷(或二卷是长阿含初分游行经异译详录并云显出方等泥洹者非即前大泥洹经加方等字此小乘涅槃文似显译故见僧祐宝唱二录) 杂藏经一卷(第二出与鬼问目连饿鬼报应经等同本见僧祐宝唱二录) 僧祇比丘尼戒本一卷(亦云比丘尼波罗提木叉僧祇戒本共觉贤译见长房录) 历游天竺记传一卷(亦云法显传法显自撰述往来天竺事见长房录) 杂阿毗昙心十三卷(第二出与符秦僧伽提婆等所出同本见僧祐录房云显与觉贤共译) 佛游天竺记一卷(见僧祐录)</p>
<p>右七部二十六卷(前五部一十二卷见在后二部一十四卷阙本)</p>
<p>沙门释法显本姓龚。平阳人也。显有三兄龆年次丧。其父恐惧及显数岁。便放出家。居家数年病笃欲死。因送还寺信宿便差。不肯复归。母欲见之不能得。为立小屋于门外以拟去来十岁遭父忧。叔父以其母寡独不立逼使还俗。显曰。本不以有父而出家也。正欲远尘离俗故入道耳。叔父善其言乃止。顷之母丧。至性过人。葬事既毕仍即还寺。尝与同学数十人于田中刈稻。时有饥贼欲夺其谷。诸沙弥悉奔走。唯显独留语贼曰。若欲须谷随意所取。但君等昔不布施故此生饥贫。今复夺人恐来世弥甚。贫道预为君忧故相语耳。言讫即还。贼弃谷而去。众僧数百人莫不叹服。及受大戒志行明洁仪轨肃然。常慨经律舛阙誓志寻求。以安帝隆安三年。与同学慧景道整慧应慧嵬等。发自长安西度沙河上无飞鸟下无走兽。四顾茫茫莫测所之。唯视日以准东西。人骨以标行路耳。屡有热风恶鬼遇之必死。显任缘委命真过险难。有顷至葱岭冬夏积雪。有恶龙吐毒风雨沙砾。山路艰危壁立千仞。昔有人凿石通路傍施梯道凡度七百余梯。又蹑悬縆过河数十余。皆汉时张骞甘父所不至也。次度小雪山遇寒风暴起。慧景噤战不能前。语显云。吾其死矣卿可时去勿得俱殒。言绝而卒。显抚之泣曰。本图不果命也奈何。复自力孤行遂过山险。凡所经历三十余国。至北天竺次往中国。未至王舍城三十余里。有一寺逼暮仍停。明旦显欲诣耆阇崛山。寺僧谏曰。路甚艰险且多黑师子亟经啖人。何由可至。显曰。远涉数万誓到灵鹫。身命不期出息非保。岂可使积年之诚既至而废耶。虽有险难吾不惧也。众莫能止乃遣两僧送之。显既至山中日将昏夕遂欲停宿。两僧危惧舍之而去。显独留山中。烧香礼拜翘感旧迹。如睹圣仪。至夜有三黑师子来蹲显前舐唇摇尾。显诵经不辍一心念佛。师子乃低头下尾伏显足前。显以手摩之咒曰。汝若欲相害待我诵竟。若见试者可便退去师子良久乃去。明晨还反路穷幽深。榛木荒梗禽兽交横。止有一径通行而已。未至里余忽逢一道人年可九十。容服粗素而神气俊远。显虽觉其韵高而不悟是人。须臾进前逢一年少道人。显问曰。向耆年是谁耶。答曰。头陀弟子大迦叶也。显方惋慨良久既至山前。有一大石横塞室口遂不得入。显乃流涕致敬而去(今谓显所涉者是鸡足山大迦叶波入寂之所非佛旧居处鹫峰山也)又至迦施国精舍里有白耳龙。每与众僧约令国内丰熟皆有信效。沙门为起龙舍并设福食。每至夏坐讫日。龙辄化作一小蛇两耳悉白。众咸识是龙。以铜盂盛酪置于其中。从上坐至下行之似若问讯。遍乃化去。年辄一出。显亦亲见此龙后却至中天竺。于摩竭提巴连弗邑阿育王塔南天王寺。得摩诃僧祇律。又得萨婆多律抄杂阿毗昙心綖经方等般泥洹等(此方等泥洹即六卷大般泥洹经之梵本也准经后记名为方等大般泥洹经非谓二卷方等泥洹也)显留三年学梵书语躬自书写。于是持经像寄附商客到师子国。显同旅十余或留或亡。顾影唯己常怀悲慨。忽于玉像前见商人。以晋地一白团扇供养。不觉凄然下泪。停二年复得弥汝塞律长杂二阿含及杂藏本。并汉土所无。其师子国中有佛齿。每年三月彼之国王预前十日。庄严白象遣一贵重辩说智臣。著王衣服象上击鼓大声唱言。如来在世四十五年。说法度人无量亿数。众生缘尽乃般泥洹。自尔已来一千四百九十七载。世间长昏众生可愍。却后十日佛齿当出无畏精舍。可办香华各来供养。时正当晋义熙元年计从义熙元年太岁乙巳。至今开元十八年岁次庚午。便成一千八百二十二载矣。既而附商人大舶循海东还。舶有二百许人。值大暴风舶坏水入。众人惶怖即取杂物弃之。显恐商人弃其经像。唯一心念观世音。乃归命汉土众僧。舶任风而去得无伤坏。行九十日达耶婆提国停五月。复随他商侣东趣广州。举帆月余日夜忽大风合舶震惧。众共议曰。坐载此沙门使我等狼藉。不可以一人故令众俱亡。欲推弃之。法显檀越厉声呵商人曰。汝若下此沙门亦应下我。不尔便当见杀。汉地帝王奉佛敬僧。我至彼告王必当罪汝。商人相视失色僶俯而止。既水尽粮竭唯任风随流。忽至岸见藜藿莱依然。知是汉地。但未测何方。即乘小舶入浦寻村遇猎者二人。显问此何地耶。猎人曰。是青州长广郡牢山南岸。猎人还以告太守李嶷。嶷素敬信。忽闻沙门远至躬自迎劳。显持经像顷之欲南归。时刺史请留过冬。显曰。贫道投身于不反之地志在弘通。所期未果不得久停。遂南造建康。于道场寺就外国禅师佛陀跋陀罗。译大般泥洹等经六部。撰游天竺传一卷。显既出大泥洹经。流布教化咸使见闻。有一家失其姓名。居近杨都朱雀门世奉正化。自写一部读诵供养。无别经室与杂书共屋。后风火忽起延及其家。资物皆尽唯泥洹经俨然具存。煨烬不侵卷色无异。杨都共传咸称神妙。后到荆州卒于辛寺。春秋八十有六。众感恸惜焉 菩萨十住经一卷(是华严十住品异译见长房录) 宝如来三昧经二卷(或一卷一名无极宝三昧经第二出与无极宝经同本见房录) 大智度经四卷(第五出与支谶道行经及大般若第四会等同本房云见南来新录) 普门品经一卷(第一出与法护普门品及宝积文殊普门会同本见僧祐录及竺道祖录) 阿述达经一卷(第三出与宝积无畏德会等同本见长房录) 如幻三昧经二卷(第三出与世高如幻三昧及宝积善住意会等同本见竺道祖晋录) 弥勒所问本愿经一卷(第二出与法护弥勒本愿及宝积弥勒所问会同本见长房录) 十地经一卷(第三出与法护菩萨十地经等同本见长房录) 维摩诘经四卷(第五出与严佛调古维摩经等同本房云见南来新录) 无所悕望经一卷(第三出与象腋经等同本见长房录) 浮光经一卷(或作乳光第四出与犊子经同本见房录) 如来独证自誓三昧经一卷(第三出与世高自誓三昧经同本见长房录) 普贤观经一卷(初出一名观普贤菩萨房云见道慧录) 璎珞经十二卷(一名现前报初出与竺佛念菩萨璎珞同本或十四卷房云见南来新录) 昭明三昧经一卷(第二出见长房录) 禅经四卷(房云见南来新录) 法没尽经一卷(见长房录) 菩萨正斋经一卷(第三出见长房录) 威革长者六向拜经一卷(或作威华第二出见长房录出中阿含第三十三异译) 指鬘经一卷(或作指髻出增一阿含第三十一异译见长房录) 所欲致患经一卷(第二出见长房录) 五盖疑结失行经一卷(第二出见长房录) 分卫经一卷(见长房录)</p>
<p>右二十三部四十五卷(初二部三卷本在大智度下二十一部四十一卷阙本)</p>
<p>沙门只多蜜。或云只蜜多。晋云歌支。西域人。识性通敏聪达宏远。志存弘化无惮远游。爰于晋代译菩萨十住等经二十三部。诸录尽云只多蜜晋世译未详何帝。若非咸洛应是江南。一部见僧祐录。房云。已外并彰杂别诸录</p>
<p>又有宝施女经(出大集经)摩调王经(出六度集)既是别生删之不录 大乘方便经三卷(元熙二年译第三出或二卷与法护大善权经等同本见始兴录今编入宝积当第三十八会) 请观世音菩萨消伏毒害陀啰尼咒经一卷(亦直云请观世音经第二出见法上录) 威革长者六向拜经一卷(晋宋间于广州译出中阿含第三十三卷异译见始兴及宝唱录)</p>
<p>右三部五卷(前二部四卷本在后一部一卷本阙)</p>
<p>居士竺难提。晋翻云喜西域人。志道无倦履远能安。解悟幽旨言通晋俗。以恭帝元熙元年己未爰暨。宋世译大乘方便经等三部 无量寿至真等正觉经一卷(一名乐佛土乐经一名极乐佛土经第七译正度录与世高支谶支谦僧铠白延法护等所出同本)</p>
<p>右一部一卷本阙</p>
<p>沙门竺法力西域人业行清高智道崇峙。善通方语妙称经微。以恭帝元熙元年己未二月译无量寿至真等正觉经一部 日难经一卷(第二出即是越难经后说事少异见赵录及始兴录) 萍沙王五愿经一卷(亦名弗沙王经第三出见赵录及始兴录) 迦叶结集戒经一卷(第三出见赵录及始兴录)</p>
<p>右三部三卷(其本并阙)</p>
<p>沙门释嵩公。或云高公。于晋末译日难等经三部。群录并云晋末。不知何帝之年 迦叶禁戒经一卷(一名摩诃比丘经一名真伪沙门经初出见始兴录)</p>
<p>右一部一卷本阙</p>
<p>沙门释退公。译迦叶戒经一部。云于晋末。未详何帝之年 佛开解梵志阿颰经一卷(出长阿含第十三卷异译见赵录)</p>
<p>右一部一卷阙本</p>
<p>沙门释法勇译。梵志阿颰经一部。云晋末出。亦未详何帝之年 那先比丘经二卷(或云那先经或三卷初出见僧祐失译录贤圣集见在) 陀罗尼章句经一卷(祐无章字见僧祐失译录第三出与持句神咒经等同本大乘经阙本)</p>
<p>右二部三卷。长房等录东晋失译。总有五十三部五十七卷。今除二部三卷之外。余五十一部五十四卷。并是房录错上。或后汉失译录中已载之者。及有译人别生经等。委列如右 观无量寿佛经。三世三千佛名经。千佛因缘经。五十三佛名经。八部佛名经。十方佛名经。贤劫千佛名经。称扬百七十佛名经。南方佛名经。灭罪得福佛名经。比丘诸禁律经。摩诃僧祇律比丘要集 优波离问佛经。沙弥威仪比丘尼十戒经。受十善戒经。沙弥尼戒经。贤者五戒经。优婆塞威仪经。波若得经。观世楼炭经。般舟三昧念佛章经。庾伽三摩斯经。禅要呵欲经。七佛所结麻油术咒。五龙咒毒经龋齿咒。七佛安宅神咒。安宅咒(已上二十咒部二十九卷后汉失译录中已有此中复载故知重也) 三归五戒带佩护身咒经。七万二千神王护比丘咒经。十二万神王护比丘尼咒经。百结神王护身咒经。宫宅神王守镇左右经。冢塞因缘四方神咒经。伏魔封印大神咒经。摩尼罗亶大神咒经。召五方龙摄疫毒神咒经。梵天神策经。普广经(已上一十一部一十一卷并是尸梨蜜所译大灌顶经从第一卷至第十一) 遗教三昧经二卷(或云遗教三昧法律经西晋法炬译伪录中亦有)。阿那含经二卷(晋智严译伪录亦有)。未曾有因缘经二卷(或直云未曾有经已曾再译一存一阙) 禅定方便次第法经(后汉安世高译)。七佛神咒经(吴支谦译)。贤者五福经(西晋白法祖译)。摩尼罗亶神王咒案摩经(或无王字竺昙无兰译)。本行六波罗蜜经(宋求那跋陀罗译)。优婆塞五戒经(宋沮渠京声译)。三归五戒神王名经(抄灌顶经)。定意三昧经(出十住断结经)</p>
<p>已下新附此录 决定毗尼经一卷(一名破坏一切心识初出与宝积优婆离会同本异译祐云众录并云于炖煌出不显译人传云晋世未详何帝时) 弥勒来时经一卷(第三出与罗什弥勒下生经等同本见法上录) 稻芉经一卷(与了本生死经等同本) 造立形像福报经一卷(与作佛形像经同本) 报恩奉盆经一卷(与盂兰盆经同本) 师子奋迅菩萨所问经一卷 华聚陀罗尼咒经一卷(上二经同本异出) 六字咒王经一卷(与六字神咒王经同本) 善法方便陀罗尼经一卷 金刚秘密善门陀罗尼经一卷(上二经同本异出) 菩萨本行经三卷 七佛所说神咒经四卷(初出亦云七佛十一菩萨说大陀罗尼神咒经) 萨罗国经一卷(或云萨罗王经) 般泥洹经二卷(或直云泥洹经亦云大般泥洹经是长阿含初分游行经异译诸藏中一卷者唯是上卷缺下卷也) 缘本致经一卷(出中阿含第十卷异译) 古来世时经一卷(出中阿含第十三卷异译) 梵志计水净经一卷(出中阿含第二十三卷异译) 三归五戒慈心厌离功德经一卷(出中阿含第三十九卷异译) 箭喻经一卷(出中阿含第六十卷异译) 食施获五福经一卷(一名施色力经一名福德经出增一阿含第二十四卷异译) 满愿子经一卷(僧祐失译录中有晋言故移此出杂阿含第十三卷异译) 摩邓女解形中六事经一卷(第五出与摩邓伽舍头练经等同本) 饿鬼报应经一卷(第三出一名目连说地狱饿鬼因缘经与鬼问目连经等同本) 得道梯橙锡杖经一卷(题云得道梯橙锡杖品第十二亦直云锡杖经) 僧护经一卷(或云僧护因缘经) 护净经一卷 木患子经一卷 无上处经一卷 卢志长者因缘经一卷 五王经一卷 沙弥十戒法并威仪一卷(亦名沙弥威仪戒本) 沙弥尼离戒文一卷 舍利弗问经一卷 五百问事经一卷 阿育王譬喻经一卷(题云天尊说阿育王譬喻经古经呼佛以为天尊即佛说也) 撰集三藏及杂藏传一卷(亦云撰三藏经及杂藏经) 弥勒作佛时事经一卷(祐录无事字第二出与弥勒来时经等同本见宝唱录) 道树三昧经二卷(第二出与私呵昧经同本见支敏度录)</p>
<p>右三十八部四十五卷(末后二部三卷阙本余并见在)前三十六部四十二卷。是入藏见经莫知译主。诸失译录阙而未书。似是远代之经故编于晋末。庶无遗漏焉</p>
<p>通前旧失译经二部三卷。总四十部四十八卷。并为东晋失源云</p>
<p>秦符氏都长安(亦云前秦)</p>
<p>起苻健(谥为明帝)皇始元年辛亥。至苻登(无谥)太初九年甲午。凡经五主四十四年。沙门六人。所译经律论等。总一十五部合一百九十七卷(于中七部六十五卷见八部一百三十二卷阙本房云元始元年甲寅延初元年丁酉与诸家年历不同校三年向后准公增一序其甲子房录错矣)</p>
<p>符秦沙门昙摩持(三部三卷戒本坛文)</p>
<p>沙门鸠摩罗佛提(一部三卷集)</p>
<p>沙门僧伽跋澄(三部二十七卷论集)</p>
<p>沙门昙摩鞞(一部五卷经)</p>
<p>沙门伽提婆(二部四十六卷论)</p>
<p>沙门昙摩难提(五部一百一十四卷经论集) 十诵比丘戒本一卷(或云十诵大比丘戒初出见僧祐录) 比丘尼大戒一卷(亦云十诵比丘尼戒第二出见僧祐录) 教授比丘尼二岁坛文一卷(或无尼字僧纯于龟兹国得梵本来佛念译语惠常笔受见宝唱录)</p>
<p>右三部三卷其本并阙</p>
<p>沙门昙摩持。或云侍。秦言法慧。亦云法海。西域人。善持律藏抄入契经。以苻坚(谥庄烈天王)建元三年丁卯四年戊辰。于长安译十诵戒本等三部。竺佛念传语。慧常笔受(安公僧戒序云佛念写其梵文道贤为译惠常笔受其比丘尼戒僧祐录云晋简文帝时沙门僧纯于西域拘夷国得梵本到关中令佛念昙摩持慧常共出谨案长房等录皆以惠常为其译主今主与昙摩持竺佛念共译今以秦僧慧常元不游于天竺常虽共出尼戒执本乃是昙摩佛念传译常为笔受与其僧戒何别此乃引标惠常推校本末事乃分明常为助翻昙摩为主故入昙摩之录惠常不别存焉) 四阿含暮抄解二卷(亦云四阿含暮抄经安公制序见僧祐录)</p>
<p>右一部二卷其本见在</p>
<p>沙门鸠摩罗佛提。秦言童觉。西域人。以苻坚建元十八年壬午八月。于邺寺译阿含暮抄一部冬十一月乃讫。佛提执梵本。佛念佛护译为秦文。沙门僧道僧睿昙究笔受 尊婆须蜜菩萨所集论十卷(或云婆须蜜经或十二卷或十四卷建元二十年三月五日出至七月十三日讫跋澄难提提婆三人执本佛念传译慧崇笔受安公制序见僧祐录) 鞞婆沙论十四卷(或无论字亦云鞞婆沙阿毗昙亦云广说或十五卷或十九卷建元十九年四月出至八月末讫难提录为梵文佛图罗刹传译敏智笔受安公制序见僧祐录) 僧伽罗刹所集经三卷(或云僧伽罗刹集初出或五卷建元二十年出十一月二十日讫佛念传译慧崇笔受安公制序见僧祐录于长安石羊寺出亦云佛护传译)</p>
<p>右三部二十七卷其本并在　沙门僧伽跋澄。或云跋橙。秦言众现。罽宾国人。毅然有渊懿之量。历寻名师修习精诣。博览众典特善数经。暗诵毗婆沙贯其妙旨(毗婆沙即鞞婆沙是非大毗婆沙也)常浪志游方观风弘化。符坚建元之末来入关中。先是大乘之兴未广。禅数之学甚盛。既至长安咸称法匠焉。坚秘书郎正字文业。博学有才崇御大法。尝闻外国宗习毗婆沙而跋澄讽诵。乃四事礼供请译梵文。澄以建元十七年辛已。至二十一年乙酉。共名德法师释道安等。译婆须蜜等二部。凉州沙门竺佛念外国沙门佛图罗刹传语。沙门敏智慧嵩秘书郎赵文业笔受。安公法和对共校定。跋澄戒德整峻虚靖离俗。关中僧众则而像之。后不知所终。佛图罗刹不知何国人。德业纯粹该览经典。久游中土善达秦言。其宣译梵文见称当世(祐等群录并云鞞婆沙论僧伽提婆译今淮安公论序云僧伽跋澄译今准论序为正祐等群录复云跋澄译译杂阿毗昙毗婆沙论十四卷者即鞞婆沙论是) 摩诃般若波罗蜜钞经五卷(或无钞字或七卷亦云般罗若一名须菩提品亦名长安第六出与道行小品明度等同本见僧睿二秦录及僧祐录)</p>
<p>右一部五卷其本见在</p>
<p>沙门昙摩鞞秦言法受。印度人。器宇明敏志存弘喻。以苻坚建元十八年壬午。译般若钞经一部。佛护传译(佛护即佛图罗刹也)慧进笔受安公校定并制序。共传云与大品放光光赞同本者。或恐寻之未审也 阿毗昙八揵度论三十卷(或无论字或二十卷或云迦旃延阿毗昙或云阿毗昙经八揵度初出与害译发智论同本建元十九年四月二十日出至十月二十三日讫见僧祐录) 阿毗昙心十六卷(初出或十三卷建元末年于洛阳出见僧睿二秦录及僧祐录)</p>
<p>右二部四十六卷(前一部三十卷见在后一部十六卷阙本)</p>
<p>沙门僧伽提婆(或云提和亦云僧祐禘婆盖是言音楚夏耳)秦言众天。罽宾国人。姓瞿昙氏。以苻坚建元十九年癸未。游于长安。沙门法和请令翻译。起十九年讫建元未。出八揵度等论二部(其鞞婆沙十四卷准安公序是跋澄译今此除之)</p>
<p>凉州沙门竺佛念传译。慧力僧茂笔受法和理其指归。安公制序。后以晋孝武帝太元十六年游。于庐山及往建康更出经论具。如晋录所显 中阿含经五十九卷(建元二十年出是第一译竺佛念笔受见竺道祖晋世杂录及僧祐录) 增壹阿含经五十卷(第一译建元二十年甲申夏出至来春讫为四十一卷佛念传译昙嵩笔受见安公经序僧睿僧祐宝唱录并载祐云三十三及二十四卷恐误) 三法度论二卷(初出或云三法度无论字僧晋世僧伽提婆出者小异见长房录) 僧伽罗刹集二卷(佛去世后七百年僧伽罗刹造初出见宝唱录) 阿育王息坏目因缘经一卷(第三出姚秦建初六年辛卯于安定城为尚书令姚旻二月十八日出至二十五日讫佛念传译兼制序见秦录此应入后秦从多附此)</p>
<p>右五部一百一十四卷(前四部一百一十三卷阙后一部一卷见在)</p>
<p>沙门昙摩难提。秦言法喜。兜法勤国人。髫年离俗聪慧夙成。研讽经典以专精致业。遍观三藏闇诵中增一阿含。博洽多闻靡不该练。是以国内近共推服。少而观方遍涉诸国。常谓弘法之体宜宣布求闻。故远冒流沙怀宝东逝。以苻坚建元二十年至于长安。难提学业既优道声甚盛。符坚深见礼接厚致供施。先是中土群经未有四含。坚侍臣武威太守赵政志深法藏。乃与安公共请出经。政于长安城内集义学僧。写出二含梵本。亦始翻译。佛念传语惠嵩笔受。提以符坚建元二十年甲申。至姚苌建初六年辛卯。译中阿含等经五部。提后还西域不知所终</p>
<p>贞元新定释教目录卷第五</p>
<p>贞元新定释教目录卷第六</p>
<p>西京西明寺沙门圆照撰</p>
<p>总集群经录上之六</p>
<p>秦姚氏都常安(亦云后秦)</p>
<p>起姚苌(谥为照武皇帝)白雀元年甲申至姚泓(兼谥)永和三年丁巳。凡经三主三十四年。沙门五人。所出经律论等。总九十四部。合六百二十四卷(于中六十六部五百二十八卷见在二十八部九十六卷阙本准大智度论后记云弘始三年岁在辛丑王圭云岁在辛丑房及甄鸾差其二岁今依道圭为正次第排之)</p>
<p>姚秦沙门竺佛念(一十二部七十四卷经律集)</p>
<p>沙门鸠摩罗什(七十四部三百八十四卷经律论集)</p>
<p>沙门弗若多罗(一部五十八卷律)</p>
<p>沙门佛陀耶舍(四部八十四卷经律)</p>
<p>沙门昙摩耶舍(三部二十四卷经律) 十住断结经十卷(初云最胜问菩萨十住除垢断结经一名十千日光三昧定亦云十地断结或十一卷或十四卷第二出见二秦录高僧传僧祐录) 菩萨璎珞经十二卷(一名现在报第二出或十二卷或十四卷或十六卷符秦建元十二年七月出见二秦录高僧传祐录) 菩萨处胎经五卷(初云菩萨从兜术天降神母胎说广菩萨亦直云胎经或四卷或八卷见二秦录高僧传祐录) 中阴经三卷(见秦录高僧传僧祐录) 菩萨璎珞本业经二卷(或直云璎珞本业经初出见长房录) 鼻那耶律十卷(一名试因缘经亦云鼻那耶经亦云戒果因缘经沙门昙景笔受佛念传译见安公经序符秦建元十四年壬午正月十二日出) 出曜经二十卷(亦云出曜论或十九卷符秦建元十年出见二秦录高僧传僧祐宝唱等录)</p>
<p>已上见已下阙 持人菩萨经三卷(第二出与法护持人罗什持世同本见长房录) 大方等无相经五卷(亦名大云经或四卷与昙无谶方等大云同本初出见长房录) 菩萨普处经三卷(见长房录) 十诵比丘尼戒所出本末一卷(第三出僧纯于物夷国得梵本佛念为译文烦后竺伏删改正之并制序见宝唱录) 王子法益坏目因缘经一卷(或云阿育王息坏目因缘经第三出见僧祐录)</p>
<p>右一十二部七十四卷(出曜上七部六十一卷见在持人下五部十三卷阙本)</p>
<p>沙门竺佛念凉州人。弱年出家志业清坚。外和内朗有通敏之鉴。讽习众经粗涉外典。其苍雅诂训尤所明练。少好游方备观风俗。家世西河。洞晓方语华戎音义莫不兼释。故义学之誉虽阙。洽闻之声甚著。符氏建元年中有昙摩持鸠摩罗佛提僧伽跋澄提婆难提等来入长安。安公赵政等请出众经。当时名德莫能传译。众咸推念以为明匠。自安高支谦之后莫逾于念。在符姚二代为译人之宗。故关中僧众咸共喜焉。念于符姚二代自译十住断结等经一十二部(长房录中别存十地断结经十一卷者非也住之与地二义无别今存十住十地删之)后遘疾卒于常安。远近白黑莫不叹惜。 摩诃般若波罗蜜经四十卷(亦名大品般若经祐云新大品经第三出与放光等同本或三十卷或二十四或二十七弘治元年癸卯四月十三日出至六年四月二十二日讫睿序见二秦及僧祐录) 小品般若波罗蜜经十卷(题云摩诃般若波罗蜜无小品字祐云新小品经与道行明度等同本第七译或七卷或八卷弘始十年二月六日出至四月三日讫睿序见二秦录及僧祐) 金刚般若波罗蜜经一卷(亦云金刚般若经佛在舍卫国者初出与元魏留支等出者同本见二秦录及僧祐录) 仁王护国般若波罗蜜经二卷(亦云仁王般若经或云一卷第二出与晋世法护梁朝真谛译者同本异出房云见别录) 摩诃般若波罗蜜大明咒经一卷(亦云摩诃大明咒经初出与唐译般若心经等同本见经题上) 菩萨藏经三卷(一名富楼那问经亦名大悲心经今编入宝积当第十七会名富楼那会弘始七年出或二卷第二译与法护出同本见二秦录及祐录) 善臂菩萨经二卷(今编入宝积当第二十六会见法上录) 须摩提菩萨经一卷(第二出与宝积妙慧等同本见长房录) 自在王菩萨经二卷(或无菩萨字初出与奋迅王经同本弘始九年于尚书令姚显等出僧睿笔受并制序见二秦录及僧祐) 庄严菩提心经一卷(第四出与法护菩萨十地经等同本房云见别录) 十住经四卷(或五卷是华严十地品异译什与佛陀耶舍共出见二秦录及僧祐录) 妙法莲华经八卷(僧祐录云新法华经初出为七卷二十七品后人益天授品二十八品弘始八年夏于大寺出僧睿笔受并制序第五译见二秦录及僧祐录) 维摩诘所说经二卷(一名不可思议解脱或直云维摩诘经僧祐录云新维摩结弘始八年于大寺出僧肇笔受并制序第六译见二秦录及僧祐录) 大树紧那罗王所问经四卷(亦名说不可思议品或直云大树紧那罗经第二出与支谶纯真陀罗经同本见长房录) 集一切福德三昧经三卷(与竺法护等集众德经等同本异出第二译见真寂寺录) 思益梵天所问经四卷(或直云思益经僧祐云思益义经弘始四年十二月一日于逍遥园出第二译与旧译持心留支胜思并同本僧睿制序见二秦录及僧祐录) 持世经四卷(一名法印经或三卷第二出与法护持人经等同本见二秦录及僧祐录) 诸法无行经二卷(或一卷与隋崛多诸法本无经等同本初出见二秦录及僧祐录) 阿弥陀经一卷(亦名无量寿经弘始四年二月八日译初出与唐译赞净土经等同本见二秦录及僧祐录) 弥勒成佛经一卷(第二出与法护弥勒成佛经同本弘始元年出见秦录及僧祐录) 弥勒下生经一卷(一名弥勒受决经初云大智舍利弗第四出与弥勒来时经同本亦云弥勒成佛经亦云下生成佛或云当下成佛见二秦录及僧祐录) 文殊师利问菩提经一卷(亦直云菩提经一名伽耶山顶经一名菩提无行经初出与伽耶山顶经象头精舍经等同本见僧祐录译经图中别载菩提经一卷者误也) 孔雀王咒经一卷(第四出亦名大金色孔雀王经在逍遥园出并结界场法悉备具房云见别录) 首楞严三昧经三卷(或二卷亦直云首楞严经僧祐云新首楞严经第九出与方等首楞严勇伏定经等同本见僧祐录) 不思议光菩萨所问经一卷(亦名不思议光菩萨所说经亦云无思议光孩童菩萨经第二出与竺法护无思议孩童经同本见长房录) 华手经十三卷(或为华首一名摄诸善根经亦名摄福德经或十一卷或十二卷弘始八年译见二秦录及僧祐录) 佛垂般涅槃略说教诫经一卷(亦云佛临般一名遗教经见僧祐录) 千佛因缘经一卷(见法上录) 梵网经二卷(一名选择诸法经或三卷或二弘始七年六月十二日出见二秦录及僧祐录十戒僧肇笔受见经前序) 佛藏经四卷(一名选择诸法经或三卷或二卷弘始七年六月十三日出见二秦录及僧祐录) 清净毗尼方广经一卷(与文殊净律等同本第三出见法上录) 大智度论一百卷(或云大智度经论亦云摩诃般若释论或七十卷或一百一十卷弘始四年夏于逍遥园出七年十二月二十七日讫睿制序见二秦及僧祐录) 中论四卷(亦云中观论或八卷弘始十一年于大寺出僧睿制序见二秦录及僧祐录兼前智度论并龙树菩萨造) 十二门论一卷(龙树菩萨造弘始十一年于大寺出僧睿制序见僧祐录及宝唱录) 百论二卷(提婆菩萨造弘始六年出僧肇制序见二秦录及僧祐录) 十住毗婆娑论十四卷(或无论字龙树菩萨造或十二卷或十五卷见长房录) 大庄严论十五卷(或无论字马鸣菩萨造或十卷见长房录) 发菩提心论二卷(或云发菩提心经亦云经论见李廓录) 放牛经一卷(亦云牧牛经出增一阿含第四十六卷异译房云见别录) 海八德经一卷(第三出与法海经等同本见法上录) 禅秘要经三卷(或云禅秘要法无经字或四卷与支谦等出者同本第二出房云见别录) 灯指因缘经一卷(见李廓录) 十诵比丘戒本一卷(亦云十诵波罗提木叉戒第三出与昙摩持等出者同本见僧祐录) 成实论二十卷(或二十四或二十七或十六或十四弘始十三年九月八日尚书令妙显请出至十四年九月十五日讫昙晷笔受佛后九百年诃梨跋摩造见僧祐录) 坐禅三昧经三卷(一名菩萨禅法经初出或直云禅经或云禅法要或云阿兰若习禅法三名同是一本弘始四年正月十五日出至九年闰月五日重校正僧睿序见二秦僧祐宝唱三录) 菩萨呵色欲法一卷(或云菩萨呵色欲经或直云菩萨呵色欲初出见僧祐录) 禅法要解二卷(或云禅要经初出见僧祐录) 思惟略要法一卷(或云思惟要略法经或直云思经第二出见长房录) 杂譬喻经一卷(弘始七年十月出道略集) 马鸣菩萨传一卷(见长房录) 龙树菩萨传一卷(见长房录) 提婆菩萨传一卷(见长房录) 法界体性无分别经二卷(与宝积法界体性会同本初出见法上录后此下阙) 大善权经二卷(与宝积大乘方便会等同本第四出见李廓录) 大方等大集经三十卷(或加新字或二十四卷与支谶无谶所出者同本见二秦录及李廓录) 大方等顶王经一卷(与法护等出者同本第二出见长房录) 阿阇世经二卷(与支谶等出者同本第五译房云见别录) 睒本起经一卷(亦直云睒经出六度集经异译第二出见李廓录) 请观世音经一卷(初出与竺难提出者同本见李廓录) 宝网经一卷(第二出与法护出者同本见李廓录) 称扬诸佛功德经三卷(一名集华经初出弘始七年译见二秦录及僧祐录) 观普贤菩萨经一卷(第二出见李廓录) 未曾有因缘经二卷(初出见法上录) 贤劫经七卷(第二出弘始四年三月五日出与法护译者同本昙恭笔受见三秦录及僧祐录一名贤劫三昧经一名贤劫定意经凡三名祐录云新贤劫经) 善信摩诃神咒经二卷(见李廓录) 持地经一卷(见长房录) 观佛三昧经一卷(见长房录) 菩萨戒本一卷(初出见长房录今疑此菩萨戒本即梵网一卷也) 文殊悔过经一卷(第二出见长房录) 舍利弗悔过经一卷(第三出见法上录) 十住论十卷(龙树菩萨造弘始年译未讫第十卷末似六度集见二秦录及僧祐录今疑此十住论即十住婆沙是) 捡诸罪福经十卷(房云见别录) 十二因缘观经一卷(见长房别录) 婆薮盘豆传一卷(初出见翻经图)</p>
<p>右七十四部三百八十四卷(提婆菩萨传上五十二部三百二卷见在法界体性经下二十二部八十二卷阙本)</p>
<p>沙门鸠摩罗什。秦言童寿(一名鸠摩罗耆婆外国制者多以父母为本什父鸠摩炎母字耆婆故兼取为名)</p>
<p>天竺人也。家世国相。什祖父达多。倜傥不群名重于国。父鸠摩炎。聪明有懿节将嗣相位。乃辞避出家。东度葱岭。龟兹王闻其弃荣舍俗甚敬慕之。自出郊迎请为国师。王有妹年始二十。才悟明敏过目必能一闻则诵。且体有赤黡法生智子。诸国娉之并不肯行。及见炎心欲当之。王闻大喜逼以妻焉。遂生于什。什之在胎其母慧解倍常。往雀梨大寺听经。忽自通天竺语。难问之辞必穷问致。众咸叹异。有罗汉摩瞿沙曰。此必怀智子。为说舍利弗在胎之证。既而生什岐嶷若神。什生之后还忘前语。顷之其母出家修道学得初果。什年七岁亦复出家。从师受经日诵千偈。偈有三十二字。凡三万二千言。诵此毗昙既过师授。其义即自通解无幽不畅。时龟兹国人以其母王女利养甚多。乃携什避。年九岁进到罽宾。遇名德法师槃头达多。即罽宾王之后弟也。渊粹有大量。三藏九部莫不缕贯。亦日诵千偈名播诸国。什既至仍师事之。遂诵杂藏中长二阿含凡四百万言。达多每与什论议深推服之。声彻于王。王即请入集外道论师共相攻难。言气始交外道轻其幼稚言颇不顺。什乘其隙而挫之。外道折服愧惋无言。王益敬异日给鹅腊一双粳面各三斗酥六舛。此外国之上供也。所住寺僧乃差大僧五人沙弥十人。营视洒扫有若弟子。其见尊崇如此。至年十二其母携还龟兹。至月氏北山有一罗汉见而异之。谓其母言。常当守护。此沙弥若至三十五不破戒者。当大兴佛法度无数人。与优波鞠多无异。若戒不全无能为也。正可才明俊诣法师而已。什进到沙勒国顶戴佛钵。心自念言。钵形甚大何其轻耶。即重不可胜失声下之。母问其故。答曰。我心有分别故钵有轻重耳。什于沙勒国诵阿毗昙六足诸门增一阿含。及还龟兹名盖诸国。时龟兹僧众万余人疑非凡夫。咸推而敬之莫敢居上。由是不预烧香之次。遂博览四韦陀五明诸论外道经书阴阳星算莫不究晓。妙达吉凶言若符契。为性率达不厉小捡。修行者颇非之。什自得于心未尝介意。从卑摩罗叉学十诵律。又从须利耶苏摩咨禀大乘。乃叹曰。昔学小乘譬人不识金以鋀石为妙矣。于是广求义要诵中百二论及十二门等。有顷什母辞往天竺。谓龟兹王白纯曰。汝国寻衰吾其去矣。行天竺进登三果。什母临去谓什曰。方等深教应大阐真丹。传之东土唯尔之力。但于自身无利其可如何。什曰。大士之道利彼亡躯。若必使大化流传洗悟曚俗。虽复身当炉镬苦而无恨。于是留住龟兹止王新寺。得大品经始就读。魔来蔽文唯见空牒。什知魔所为誓心逾固。魔去字显仍习诵之。后于雀梨大寺读大乘经。忽闻空中语曰。汝是智人何以读此。什曰汝是小魔宜时速去。我心如地不可转也。停住三年广诵大乘经论洞其秘奥。龟兹王为造金师子座。以大秦锦褥铺之令什坐而说法。后往罽宾为其师槃头达多具说一乘妙义。师感悟心服即礼什为师。言我是和上小乘师。和上是我大乘师矣。西域诸国服什神俊咸共嵩仰。每至讲说诸王长跪座侧令什践而登焉。其见重如此。什道震西域声被东国。苻氏建元十三年岁次丁丑正月太史奏。有星见外国分野。当有大德智人入辅中国。坚素闻什名。乃悟曰。朕闻西域有鸠摩罗什。将非此耶。十九年坚遣骁骑将军吕光等。牵兵七万西伐龟兹及焉耆诸国。临发谓光曰。闻彼有鸠摩罗什。深解法相善闲阴阳为彼学之宗。朕其思之。若克龟兹即驰驿送什。光军未至什谓其王白纯曰。国运衰矣当有勍敌。日下人从东方来。宜恭承之勿抗其锋。纯不从而战光遂破龟兹杀纯获什。光性疏幔未测什智量。见其年尚少乃凡人戏之。什被逼既至遂亏其节。或令骑牛及乘恶马欲使堕落。什常怀忍辱曾无异色。光惭愧而止。光还中路置军于山下。将士已休。什曰。不可在此必见狼狈。宜徒军陇上。光不纳至夜果雨洪潦暴起。水深数丈死者数千。光甚加敬异。什谓光曰。此凶亡之地不宜淹留。推数揆运应速言归。中路必有福地可居。光从之至凉州闻符坚已死。遂割据凉土制命一隅焉。什停凉积年。数言未然后皆如说。吕光父子既不弘道。故蕴其经法无所宣化。符坚已亡竟不相见。姚苌闻其高名虚心要请。诸吕以什智计多解。恐为姚谋不许东入。苌卒子兴谥为文祖皇帝袭位。复遣敦请。弘始三年岁次辛丑三月。有树连理生于庙庭。逍遥一园葱变为[卄/(〡*臣)]。以为美瑞谓智人应入。其年十二月二十日什至常安。兴待以国师之礼甚见优宠。悟言相对则淹留终日。研微造尽则穷年忘倦。自大法东被始于汉明。历涉魏晋经论渐多。而支竺所出多滞文格义。兴少崇三宝锐志讲集。什坚至止。仍请入西明阁及逍遥园译出众经。什率多暗诵无不究达。转解秦言音译流利。既览旧经义多乖谬。皆由先译失旨不与梵本相应。兴使沙门僧肇僧[契-大+石]僧邈僧睿等八百余人咨受什旨。更令出大品。什持梵本兴执旧经以相仇校。其新文异旧者义皆圆通。众皆恢服莫不欣赞焉。兴以佛道冲邃其行惟善。信出苦之梁津仰世之洪则。故托意九经游心十二。乃著通三世论以勖示因果。王公已下并钦赞厥风兴宗室常山公显。安成候嵩。并笃信缘业。屡请什于常安大寺讲说新经。什以弘始四年壬寅。至十四年壬子。译大品小品金刚等经七十四部三百八十余卷。并畅显神源发挥幽致。于时四方义学沙门不远万里名德秀拔者才畅二公乃至道恒僧标慧睿僧敦僧弼僧肇等三千余僧。禀访精研务穷幽旨。庐山慧远道业冲粹。乃遣使循问。龙光道士慧解洞微。亦入关咨禀。盛业久大至今仰则焉。初沙门慧睿才识高明常随什传写。什每为睿论西方辞体商略同异云。天竺国俗甚重文藻。其宫商体韵以入弦为善。凡觐国王必有赞德。见佛之仪以歌叹为尊。经中偈颂皆其式也。但改梵为秦失其藻蔚。虽得大意殊隔文体。有似嚼饭与人。非徒失味乃令人欧哕也。什当作颂赠沙门法和云。心山育德薰。流芳万由延。哀鸾鸣孤桐。清响彻九天。凡为十偈。辞喻皆尔。什雅好大乘志存敷演。尝叹曰。吾若著笔作大乘阿毗昙非迦旃延子比也。今在秦地深识者寡。折翮于此将何所论。乃凄然而止。唯为姚兴著实相论二卷。出言成章无所删改。辞喻婉约莫非渊奥。什为人神情映彻。傲岸出群应机领会。鲜有其疋。且笃性仁厚泛爱为心。虚己善诱终日无倦。时有沙门僧睿兴甚喜焉。什所译经睿并参正。昔竺法护出正法华受决品云。天见人人见天。什译经至此乃言曰。此语与梵本义同。但在言过质。睿应声曰。将非人天交接两得相见乎。什大喜曰实然。而睿与什共相开发皆此类也。尝听秦僧道融讲法华。什乃叹曰。佛法之兴融其人也。俄而师子国有婆罗门。聪辩多学西土俗书罕不披诵。而彼国外道之宗。闻什在关大行佛法。乃即慨然谓其徒曰。宁可偏使释氏之风独传震旦。而今吾等正化之典不洽东国。因遂乘驼负书远涉来入常安。姚兴见其口眼便僻颇亦惑之。而婆罗门乃启兴曰。至道无方各尊其事。今故远来。请与秦僧捔其辩力。随有优者即传其化。兴即许焉。于时关中四方僧众相视缺然莫敢当者。什谓融曰。此之外道聪明殊人捔言必胜。岂可得使无上大道在于吾徒为彼而屈良可悲矣。若使外道肆情得志。则是我等法轮摧轴。岂可然乎。如吾所睹在君一人。道融自顾才力不减。而彼西域外道经书未尽披读。乃密令人写婆罗门所读经目一披即诵。其后克日将就论义。姚兴自出公卿皆会。关中僧众四远必集。尔时道融与婆罗门拟相酬抗。锋辩飞玄彼所不逮。时婆罗门虽自觉知辞理已屈。然意犹以广读为夸。道融乃列其所书。并更通论秦地经史名目卷部三倍多之。什仍乘势因嘲之曰。君可不闻大秦广学。那忽轻尔远来。婆罗门心生愧伏顶礼融足。旬日之中无何而去。像运再显鸠摩罗什道融力焉。又杯渡比丘在彭城闻什在常安。乃叹曰。吾与此子戏别今三百余年。杳然未期迟有遇于来生耳。什临终力疾与众僧告别曰。因法相遇殊未尽伊心。方复异世恻怆。何言。自以暗昧谬充传译。若所传无谬焚身之后。舌不燋烂。以弘始十五年四月十三日薨于大寺。春秋七十。即于逍遥园依外国法焚尸。薪灭形化唯舌不变。信弘法之有征矣(什公卒时诸记不定高僧传云弘始十一年八月二十日卒于常安或云七十或云八十传取十一为正此不然也准成实论后记云大秦弘始十三年岁次豕韦九月八日尚书令姚显请出论至来年九月十五日讫准此十四年末什仍未卒又准僧肇上秦主姚与涅槃无名论表云肇在什公门下十有余载若什四年出经十一年卒始经八载未满十年云何乃言十有余载今准什诔癸丑之年四月十三日薨其癸丑岁即弘始十五年也)</p>
<p>然什出经部卷众说多小不同。长房录中其数弥广。今细参验多是别生。或有一本数名。或是错上。具件如左。今悉删之 十诵律六十一卷(僧祐录云是什译出今以有五十八卷是什度语非什正翻后之三卷卑摩罗叉续出置之于后已修余录此不存之) 放光般若波罗蜜经二十卷(第二出见别录今以放光梵本与大品同译大品时兴旧经什出新本若言放光什译旧经何者是耶故知大品为新放光为旧重载二本误之甚也) 般若经论集二十卷(房云见吴录今与此集乃是庐山远法师以大智论文句繁积初学难寻乃删烦剪乱今质文有体撰为二十卷亦云大智论要略亦云释论要抄此乃远公撮略前论非什别翻也) 禅法要三卷(下法云先译弘始九年重挍睿制序既云先译重挍不合存其二名准僧睿经序即坐禅三昧经是) 阿兰若习禅法经二卷(房云见别录或无经字与坐禅同本异出今谓不然此即坐禅三昧之别名也寻其文句首末文同是初出本非挍正者) 乐璎珞庄严经一卷(房云见李廓录今准经后记乃是昙摩耶舍所译非什翻也今移附彼录) 宝相论一卷(高僧传云二卷什为姚兴译出非梵本传故阙之也) 往古性和佛国愿行法典经(或作生和出文殊佛土严净经) 佛磬咳彻十方经。佛齐化出菩萨经。魔业经。过去无边光净佛土经。虚空藏菩萨闻持经。得几功德经(亦云得几福经)。过魔法界经。太白魔王坚信经。佛弟子化魔子偈诵经。开化魔经。魔王变身经(佛磬咳下十经遂出大集)。观世音经(出法华经)。陀罗尼法门六种动经。弥勒菩萨本愿待时成佛经。佛变时会身经。东方善华世界佛座震动经(陀罗尼等四经并出悲华经)。雀王经。佛昔为鹿王经。菩萨身为鸽王经(雀王等三经并出六度集)。无量乐佛土经(亦云国土出央崛经)。佛问阿须伦大海有减经(出中阿含)。佛迹见千辐轮相经(出杂阿含)。佛心总持经。水牛王经。兔王经(佛心等三经并出生经)。猕猴与婢共献致变经。王后为[蜣-儿+(鬼-((白-日)/田))]螂经(狝猴等二经并出杂譬喻)。比丘应供法行经(祐录入疑经今亦在疑录)</p>
<p>已上都有三十五部一百三十六卷 十诵律五十八卷(弘始六年十月十七日于中寺译见二秦录)</p>
<p>右一部五十八卷本在</p>
<p>沙门弗若多罗。秦言功德华。罽宾国人。少出家以戒节见称。备通三藏而专精十诵律部。为外国师宗。时人咸谓已阶圣果以弘始中振锡入关。秦主兴待以上宾之礼。罗什亦挹其戒范厚相崇敬。先是经法虽传律藏未阐。闻多罗既善斯部咸共思慕。以弘始六年甲辰十月十七日。集义学沙门六百余人。于常安寺迎请多罗。诵出十诵梵本。罗什译为秦文。三分获二。多罗遘疾奄然弃世。众以大业未卒。而匠人殂往。悲恨之深有逾常痛。次有西域沙门昙摩流支(秦云法乐)弃家入道。偏以律藏驰名。以弘始七年秋达自关中。庐山释慧远闻支既善毗尼。希得究竟律部。乃遣书通好曰。佛教之兴先行上国自分流以来四百余年。至于沙门得戒所阙尤多。顷西域道士弗若多罗是罽宾人。其讽十诵梵本。有罗什法师通才博见为之传译。十诵之中文始过半多罗早丧中途而寝不得究竟大业。慨恨良深。传闻仁者赍此经自随。其欣所遇冥运之来岂人事而已耶。想弘道为物感时而动。叩之有人必情无所[希-巾+ㄙ]。若为律学之徒毕此经本。开示梵行洗其耳目。使始涉之流不失无上之津梁。怀胜业者日月弥朗。此则惠深德厚人神同感矣。幸愿垂怀不乖往意。流支既得远书及姚兴请。乃与什共译十诵都毕。研详考覆条制审定。而什犹恨文烦未善。既而什化不获删治。流支住常安大寺。慧观欲请往扬都。支曰。彼土有人有法足以利世。吾当更行无律教处。于是游化余方莫知所之 虚空藏菩萨经一卷(初出或无菩萨字与虚空字经同本是大集别分三藏后还国于罽宾得此经附商人送到凉州见道慧宋齐录及僧祐) 长阿含经二十二卷(弘始十四年出至十年讫凉州沙门竺佛念传译秦国沙门道含笔受僧肇制序见僧睿二秦及僧祐录高僧传等) 四分律六十卷(亦云昙无德律本译四十五卷或云四十卷或云四十四卷今亦有七十卷者弘始十年于中寺出慧辩译肇制序见晋世杂录及祐录高僧传等) 四分僧戒本一卷(或无僧字亦云无德戒本见晋世杂录及僧祐录)</p>
<p>右四部八十四卷其本并在</p>
<p>沙门佛陀耶舍。秦言觉名。或云觉称(耶舍是名称义高僧传中翻为觉明义稍乖也)罽宾国人。婆罗门种。世事外道有一沙门从其家乞。其父嗔怒令人欧之。父遂手脚[戀-心+足]躄不能行止。乃问于筮师。筮师对曰坐犯贤人鬼神使然也。即请此沙门竭诚悔过。数日便瘳。因令耶舍出家为其弟子。时年十三。尝随师远行于旷野逢虎。师欲走避。耶舍曰。此虎已饱必不侵人。俄而虎去前行果见余肉。师密异之。至年十五诵经日得五六万言。所住寺常于外分卫废于诵习。有一罗汉。重其聪敏恒乞食供之。十九诵大小乘经数百万言。然性简傲颇以知见自处谓少堪己师。故不为诸僧所重。但美仪止善谈笑。见者忘其深恨。年及受戒莫为临坛。所以向立之岁犹为沙弥。乃从其舅学五明诸论。世间法术多所通习。二十有七方受具戒。恒以读诵为务手不释牒。每端坐思义不觉虚中而过。其专精如此。后至沙勒国。时太子达摩弗多(秦言法子)见其容貌端雅问所从来。耶舍酬对清辩太子悦之仍请宫内供养待遇隆厚。罗什后至从其受学甚相尊敬。什随母东归耶舍留止。顷之王薨太子即位。时符坚遣吕光攻龟兹。龟兹急求救于沙勒王。自率兵救之。使耶舍留辅太子委以后任。救军未至而龟兹已败。王归具说罗什为光所执。乃叹曰。我与罗什相遇虽久未尽怀抱。其忽羁虏相见何期。停十余年王薨。因至龟兹法化甚盛。时什在姑臧遣信要之。裹粮欲去。国人请留复停岁余。后语弟子云。吾欲寻罗什可密装夜发勿使人知。弟子曰。恐明旦追至不免复还耳。耶舍乃取清水一钵。以药投中咒数十言。与弟子洗足即便夜发。比至旦行数百里。问弟子曰。何所觉耶。答曰。唯闻疾风之响。眼中泪出耳。耶舍又与咒水洗足住息。明旦国人追之。已差数百里不及。行达姑臧。而什已入常安。什闻其至姑臧劝兴迎之。兴未纳。顷之命什译出经藏。什曰。夫弘宣法教宜令文义圆通。贫道虽诵其文未善其理。唯佛陀耶舍深达经致。今在姑臧。愿下诏征之。一言三详然后著笔。使微言不坠取信千载也。兴从之即遣使招迎。厚加赠遗悉不受。重信敦喻方至常安。兴自出候问。别立新省于逍遥园四事供养并不受。至时分卫一食而已。于时罗什出十住经。一月余日疑难犹预尚未操笔。耶舍先至。共相征决辞理方定。道俗三千余人皆叹其赏要。舍为人发赤善解毗婆沙。故时人号曰赤髭毗婆沙。既为罗什之师。亦称大毗婆沙。四辈供养衣钵卧具。满三间屋不以关心。兴为货之于城南造寺。耶舍先诵昙无德律。司隶校尉姚爽(或云姚奭)请令出之。兴疑其遗谬乃试耶舍令诵。羌籍药方各四十余纸。三日乃执文覆之不误一字。众服其强记。即以弘始十年戊申。译四分律并长阿含等。经十五年癸丑方讫。凉州沙门竺佛念译为秦言。道含笔受。译毕解坐。兴嚫耶舍布绢万疋。悉皆不受。佛念道含布绢各千匹。名德沙门五百人皆重嚫施。耶舍后还罽宾。不知所终(四分序云壬辰之年有晋国沙门支法领西越流沙远期天竺路经于阗会遇昙无德部体大乘三藏沙门佛陀耶舍才体传闻明练经律三藏方等皆讽诵通利即于其国广集诸经于精舍还以岁在戊申始达秦国秦主姚欣然即以其年请出律藏时集持律沙门三百余人于长安中寺出即以领弟子慧辩为译其壬辰年即秦建初七年也戊申岁即弘始十年也又有说云耶舍与佛念等勘法领所将梵本然后翻出众说少殊未详孰正又准僧肇长阿含序及高僧传并云四分弘始十二年出者此或据部终时说也) 差摩经一卷(东晋隆安年达广州在白沙寺为清信女张普明译此应入晋录随入附秦见高僧传及长房录) 乐璎珞庄严方便品经一卷(一名转女身菩萨问答经第三出与法护顺权方便经等同本李廓录云罗什译准经记云耶舍出故移编此) 舍利弗阿毗昙论二十二卷(或无论字或二十卷或三十卷共昙摩崛多于石羊寺出释道标制序见僧祐宝唱二录及高僧传)</p>
<p>右三部三十四卷(初一部一卷阙本后二部二十三卷见在)</p>
<p>沙门昙摩耶舍。秦言法称(高僧传翻为法明义乖也)</p>
<p>罽宾国人。少而好学。年十四为弗若多罗所知。长而气干高爽雅有神慧。该览经律明悟出群。陶思八禅游心七觉。时人方之浮头婆驮。孤行山泽不避虎兕。独处思念动移宵日。尝于树下每自克责。年将三十尚未得果。何其懈哉。于是累日不寝不食。专精苦到以悔先罪。乃梦见博叉天王。语之曰。沙门当观方弘化旷济为怀。何守小节独善而已。道假众缘复须时熟。非分强求死而无证。觉自思惟欲游方授道。既而逾历诸国冒涉艰危。以晋隆安中初达广州住白沙寺。耶舍善诵毗婆沙律。人咸号为大毗婆沙。时有清信女张普明咨受佛法。耶舍为说佛生缘起。并为译出差摩经一卷。至义熙中来入常安。时姚兴僭号甚崇佛法耶。舍既至深加礼异。会有天竺沙门昙摩崛多(秦言法藏)来入关中。同气相求宛然若旧因共出舍利弗阿毗昙。以秦弘始九年丁未书出梵文。停至十六年甲寅。经师渐闲秦语令自宣译。至十七年乙卯方讫。凡二十二卷。秦太子泓亲管理味。沙门道标为之作序。又出乐璎珞经一卷。耶舍后南游江陵止于辛寺大弘禅法。其有味靖之宾披榛而至者三百余人。凡士庶造者。虽先无信心见皆敬悦。自说有一师一弟子。修业并得罗汉。传失其名。又尝于外门闭户坐禅。忽有五沙门来入其室。又时见沙门飞来树端者。往往非一。常交接神明而俯同曚俗。虽道迹未彰。时人咸谓已阶圣果。至宋元嘉中辞还西域而不知所终</p>
<p>秦乞伏氏都菀川(亦云西秦)</p>
<p>从乞伏国仁(谥宣列王)建义元年乙酉。至乞伏幕末(无谥)永弘四年辛未。凡经四主四十七年。沙门一人。所译经及三秦代新旧失译经律论等。总五十六部一百一十卷(于中三十二部七十九卷见在二十四部三十一卷阙本)</p>
<p>乞伏秦　沙门释圣坚(一十五部二十四卷经)</p>
<p>三秦代新旧失译经(四十一部八十六卷七部七卷旧集三十四部七十九卷新附) 罗摩伽经三卷(见华严入法界品少分异译见内典录) 太子须大拏经一卷(出六度集第二卷异译于江陵辛寺出庾爽笔受或云须达拏见始兴录及宝唱录应入晋出随附秦) 睒子经一卷(一名孝子睒经一名菩萨睒经一名佛说睒经一名睒本经一名孝子隐经凡六名第四出六度集第二卷异译见始兴及法上录) 摩诃刹头经一卷(亦名灌佛形像亦直云灌佛经第二出与灌洗佛形像同本见始兴录) 无崖际持法门经一卷(一名无际经初出与尊胜菩萨所问经等同本见始兴录及法上录) 演道俗业经一卷(第二出与支谦译者同本见法上录) 除恐灾患经一卷(第二出与帛延译者同本见始兴宝唱法上三录) 贤首经一卷(一名贤首夫人经见始兴录) 阿难分别经一卷(亦名阿难问事佛吉凶经第三出见始兴录及法上录) 妇人遇辜经一卷(一名妇遇对经见始兴法上二录上见在已下阙) 方等主虚空藏经八卷(亦名虚空藏所问经一名劝发菩萨庄严菩提经或五卷是大集虚空藏品异译见晋世杂录及法上录云与罗摩伽经同本非也) 菩萨所生地经一卷(一名摩竭所问经第二出见逍录未知前后进随人附西秦见始兴录) 孛经一卷(第三出见法上录) 僮迦叶解难经一卷(亦云童迦叶经与鸠摩迦叶经同本祐云出长阿含庾爽笔受见始兴王宗宝唱支敏度等四录) 七女本经一卷(亦名女本心明经亦名七女经第三出见支敏度都录)</p>
<p>右一十五部二十四卷(妇人遇辜上十部一十二卷见在方等王下五部一十二卷阙本)</p>
<p>沙门释圣坚。或云法坚。亦谓坚公。未详孰是。是故备列之。器量弘普利物为心。以乞伏秦太初年间。于河南国为干归(谥武元王)译罗摩伽等经一十五部。寻其圣坚游化随处出经既适无停所。弗知附见何代世录为正。今依法上总注入乞伏秦世录云 沙弥罗经一卷(第二出五母子经同本) 萨和萨王经一卷 阿多三昧经一卷(或作阿陀) 陀贤王经一卷 颰陀悔过经一卷 方等决经一卷 比丘二事经一卷(祐录云三事上七部僧祐录云安公阙中异经)</p>
<p>右七部七卷(初沙弥罗经有本余者并阙)长房录云。并是沙门僧祐三藏集录释道安所记关中异经本。今还附入三秦世录总为失译。时代处云。房录复有胡本经四卷(脚下注云似是长安中出)后汉失译录中已有。此中复载。既是重上删之不存也。已下新附此录 天王太子辟罗经一卷(或无天王字亦云太子辟罗经) 菩萨本行经一卷 大珍宝积惟日经一卷 堕迦罗问菩萨经一卷 阿难为蛊道咒经一卷(旧录云阿难为蛊道所咒经含疑是藏中摩邓女经) 王舍城灵鹫山经一卷(旧录云王舍城灵鹫山要直经) 思道经一卷 佛在竹园经一卷 法为人经一卷 道意经一卷 阿夷比丘经一卷 八德经一卷(今疑是海八德经) 善德经一卷 摩诃揵陀惟卫罗尽信比丘等度经一卷(旧录云尽信比丘经)</p>
<p>右一十四部一十四卷(初太子譬罗经本有录者并阙)</p>
<p>僧祐录云。安公关中异经长房等录并阙不载祐载。安公关中异经总二十四卷。于中七卷如房录中列。今更出一十四经。通有二十一部。余之三部长房等录皆标译主。故此阙之 大宝积经一卷(今编入宝积第四十三会改名普明菩萨会第二出与摩诃宝严佛遗日摩尼宝三经同本异译) 度诸佛境界智光严经一卷(初出与佛华严入如来德智不思议境界经等同本旧云与如来庄严智慧光明入一切佛境界经等同本者全乖也) 大悲分陀利经八卷(亦云大乘悲分陀利经第二出与昙无谶悲华经同本) 大金色孔雀王咒经一卷(第五出) 佛说大金色孔雀王咒经一卷(第六出二经同本) 大方广如来秘密藏经二卷(大周录云与大方等如来藏经同本者非也) 金刚三昧本性清净不坏不灭经一卷(亦名金刚清净经长房等录云吴支谦译后汉失译中复载并非也今寻文句似秦时译故移编此) 师子目佛本生经一卷(长房等录云西晋竺法护译今寻文句非是护公所出似秦代译故移编此) 十吉祥经一卷 一切智光明仙人慈心因缘不食由经一卷 净业障经一卷 别译杂阿含经二十卷 出家功德经一卷(非是贤愚抄出者) 毗尼母经八卷(亦云毗尼母论) 萨婆多毗尼毗婆沙九卷 三弥底部论三卷(或无部字或云四卷) 辟支佛因缘论二卷 十八部论一卷(初出与部异执论等同本房等并云真谛译者非也) 佛入涅槃密迹金刚力出哀恋经一卷 无明罗刹集一卷(亦云无明罗刹经或二卷)</p>
<p>右二十部六十五卷。并是见入藏经。似是秦时译出(数本经中并有秦言之字)</p>
<p>诸失译录并未曾载。今附此秦录。庶免遗漏焉</p>
<p>通前旧失译经七部七卷。及新附安公关中异经等。总四十一部合八十六卷。并为三秦失译云</p>
<p>前凉张氏都姑臧(新上余录无年依[亶*見]鸾录多从晋年号)</p>
<p>从张轨(谥为武王)永宁元年新译。至天锡(秦封骠骑大将军凉州牧)咸安六年景子。凡经八主七十六年。外国优婆塞一人。译经四部合六卷于中一部一卷见在。三部五卷阙本</p>
<p>前凉　优婆塞支施仑(四部六卷经) 须赖经一卷(第三出兴曹魏白延吴支谦宋功德贤所出须赖同本见经后记咸安三年出) 如幻三昧经三卷(第四出与安法护如幻三昧及宝积善住意会等同本见首楞严经后记咸安三年出) 上金光首经一卷(第二出与晋法护大净法门经隋耶舍大庄严法门经同本咸安三年出见首楞严经后记) 首楞严经一卷(第八出与汉支谦吴支谦魏白延晋法护等所出首楞严同本咸安三年见经后记)</p>
<p>右四部六卷(须赖经一部一卷见在如幻等三部五卷阙本)</p>
<p>优婆塞支施仑。月支人也。博综众经特善方等。意在开化传于未闻。奉经来游达于凉土。张公见而重之请令翻译。以咸安三年癸酉(从晋年号也)于凉州内正厅堂后湛露轩下。出须赖等经四部。龟兹王世子帛延传语。常侍西海赵潇会水令马亦内待来恭政三人笔受。沙门释慧常释进行同在会证。凉州自属辞不加文饰也。出须赖经后记及首楞严经后记(前凉之代应更出经后进遇之幸续编附)</p>
<p>北凉沮渠氏初都张掖后徙姑臧</p>
<p>自蒙逊(谥武宣王)永安元年辛丑。至茂虔(魏封河西王)承和七年己卯。凡经二主三十九年。缁素九人。所出经律论等并新旧集失译诸经。总八十二部合三百一十卷(于中二十五部二百九卷见五十七部一百二卷阙本)</p>
<p>沙门释道龚(二部一十二卷经)</p>
<p>沙门释法众(一部四卷经)</p>
<p>沙门僧伽陀(一部二卷经)</p>
<p>沙门昙无谶(一十九部一百三十一卷经律集)</p>
<p>安阳候沮渠京声(一部二卷集)</p>
<p>沙门浮陀跋摩(一部六十卷论)</p>
<p>沙门释智猛(一部二十卷经)</p>
<p>沙门释道泰(二部四卷论)</p>
<p>沙门释法盛(一部一卷经)</p>
<p>新旧诸失译经(五十三部七十五卷五卷一十八卷旧集四十八部五十七卷新附) 宝梁经二卷(今编入宝积第四十四会见竺道祖河西录及僧祐录) 悲华经十卷(第一出与法护闲居经及大悲分陀利昙无谶悲华经同本房云见祐录似是先译龚更删改今疑即无谶出者是)</p>
<p>右二部一十二卷(前宝梁经一部二卷见在后悲华经一部十卷阙本)</p>
<p>沙门释道龚。虚心广运弘利为道。以北凉河西王(蒙逊僭号)永安年间。于张掖为蒙逊译宝梁等经二部 大方等陀罗尼经四卷(或无大字一名方等檀特陀罗尼经或直云檀特陀罗尼经见竺道祖晋世杂录及僧祐录)</p>
<p>右一部四卷其本见在</p>
<p>沙门释法众。高昌郡人。亦以永安年中于张掖。为河西王蒙逊译大方等陀罗尼经一部。宝唱录云。在高昌郡译未详孰是 慧上菩萨问大善权经二卷(一名大善经一名慧上菩萨一名大乘方便经凡四名名本并同第五出与汉佛调晋法护所出大善权经及宝积大乘方便等同本)</p>
<p>右一部二卷本阙</p>
<p>沙门僧伽陀。凉言饶善。西域人。意存兼济化诱居怀。亦以永安年中于张掖。为蒙逊译大 善权经一部(见始兴录及法上) 大般涅槃经四十卷(或三十六卷第五译玄始三年出至十年十月二十三日讫梵本具足有三万五千偈今所译者止万余偈三分始一耳道朗制序见竺道祖凉录及僧祐录) 大方等大集经三十卷(或直云大集经第三出与汉世支谶姚秦罗什出者同本或二十九或三十一或三十二或四十卷良由初出即写分卷不同见竺道祖凉录及僧祐录) 大方广三戒经三卷(初出与宝积三律仪会同本见法上录) 悲华经十卷(第四出与大悲分陀利经等同本见竺道祖河西录及僧祐录祐云别录或云龚上出今疑道龚与谶同是一经二处先载恐未然也) 金光明经四卷(初出一十八品见竺道祖河西录及僧祐录与新译金光明最胜王经等同本今入八卷合经中此四卷者在删繁录) 大方等大云经六卷(一名大方等无相大云经一名大云无想经一名大云密藏经或云方等大云经或四卷或五卷于内苑寺译第二出见僧睿李廓僧祐三录) 腹中女听经一卷(一名不庄挍女经第三出与无垢贤女经转女身经等同本见长房录) 菩萨地持经十卷(或无经字亦云论亦名菩萨戒经又名菩萨地经或八卷出瑜伽本地分中菩萨地见竺道祖河西录及祐僧录) 优婆塞戒经七卷(或无经字是在家菩萨或五卷或六卷或十卷玄始三年景寅四月二十三日出至七月二十三日讫沙门道养笔受见经后记及僧祐录) 菩萨戒本一卷(出地持戒本中第二出与大唐奘法师所出戒本等同本别录云炖煌出见僧祐录) 文陀竭王经一卷(出中阿含第十一卷异译见长房录) 佛所行赞经传五卷(或云经无传字或云传无经字马鸣菩萨造亦名作本行经见长房录) 胜鬘经一卷(亦云胜鬘师子吼一乘大方便经初出见长房录与宋功德贤所出胜鬘经及宝积胜鬘夫人会同本) 罗摩伽经一卷(第四出与曹魏安法贤等所出同本但广略异是华严经入法界品少分见长房录) 楞伽经四卷(初出与宋功德贤元魏菩提留支实叉难陀等所出同本见长房录) 须真天子经一卷(第二出与西晋法护出者同本房云见吴录又云罗什出似再译) 海龙王经四卷(或加新字第二出与竺法护出者同本玄始七年出见竺道祖河西录及僧祐录) 功德宝光菩萨经一卷(见长房录) 菩萨戒坛文一卷(亦云优婆塞戒坛文祐云菩萨戒优婆塞戒坛文见僧祐宝唱二录)</p>
<p>右一十九部一百三十一卷(佛所行赞上一十三部一百一十八卷见在胜鬘经下七部一十二卷阙本)</p>
<p>沙门昙无谶。或云昙摩谶。亦云昙谟谶。盖取梵音不同故也。凉云法丰。中印度人。婆罗门种。谶六岁父亡。母以佣织养谶。见沙门达摩耶舍(此言法称)道俗宗敬丰于利养。其母羡之故以谶为弟子。十岁与同学数人诵咒。聪敏出群诵经日得万余言。初学小乘兼览五明诸论。讲说精辩莫能酬抗。后遇白头禅师共谶论议。习业既异交诤十旬。谶虽攻难锋起而禅师终不肯屈。谶服其精理乃谓禅师曰。颇有经与可得见不。禅师即授以树皮涅槃经本。谶寻读惊悟方自惭恨。以为坎井之识久迷大方。于是集众悔过。遂专业大乘。至年二十所诵大小乘经二百余万言。谶从兄善能调象骑。杀王所乘白耳大象。王怒诛之。令曰。敢有视者及三族。亲属莫敢往。谶哭而葬之。王怒欲诛谶。谶曰。王以法故杀之。我以亲而葬之。并不违大义。何为见怒。傍人为之寒心。其神色自若王奇其志气遂留供养。明解咒术所向皆验。西域号为大神咒师。后随王入山。王渴乏须水不能得。谶乃密咒石出水。因赞曰。大王惠泽所感。遂使枯石生泉。邻国闻者皆叹王德。于时雨泽甚调百姓称咏。王悦其道术深加优宠顷之王意稍歇待之渐薄。谶怒曰。我当以罂水诣池咒龙入罂。令天下大旱王必请咒。然后放龙降雨则见待何如。持罂造龙。有密告之者。王怒捕谶。谶惧诛乃赍大涅槃经本前分一夹菩萨戒经(地持经也)菩萨戒本奔龟兹。龟兹国多小乘学不信涅槃。遂至姑臧止于传舍。虑失经本枕之而寝。有人牵之在地。谶惊谓是盗者。如此三夕。闻空中语曰。此是如来解脱之藏。何以枕之。谶乃惭悟别置高处。夜有盗之者举不能胜。乃数过举之遂不能动。明旦谶持经去不以为重。盗者见之谓是圣人。悉来拜谢。河西王沮渠蒙逊闻谶名。呼与相见接待甚厚。蒙逊素奉大法志在弘通。请令出其经本。谶以未参土言又无传译。恐言舛于理不许即翻。于是学语三年。方译初分十卷。是时沙门慧嵩道朗独步河西。值其宣出法藏。深相推重转易梵文。嵩公笔受。道俗数百人疑难纵横。谶临机释滞未曾留碍。嵩朗等更请广出余经。谓大集大云悲华地持等。兼涅槃经总十九部。谶以涅槃经本品数未足还国寻求。值其母亡遂留岁余。后于于阗更得经本。复还姑臧续译成四帙焉。谶以玄始三年甲寅创首翻译至十五年景寅都讫(房云玄始十年讫者此乃涅槃竟时非余经也准优婆塞戒经后记云景寅出此即十五年中犹出经也谶至义和三年癸酉三月方卒中间六载应更出经录中不言故未详也)谶尝造逊云。有鬼入聚落必多灾疫。逊不信欲躬见为验。谶即以术加逊。逊见而骇怖。谶曰。宜洁诚斋戒神咒驱之。乃读咒三日谓逊曰鬼北去矣。既而北境之外疫死万数。逊益敬惮礼遇弥崇。会魏大武皇帝闻其道术遣使迎请。且告逊曰。若不遣谶便即加兵。逊自揆国弱难以拒命。兼虑谶多术或为魏谋已。进退惶惑乃密计除之。初谶译出涅槃卷数已定。而外国沙门昙无发云。此经品未尽。谶尝慨然誓必重寻。蒙逊因其行志乃伪资发遣厚赠宝货。未发数日乃流涕告日。谶业对将至众圣不能救矣。以本有心誓义不容停。行四十里逊密遣刺客害之。时年四十九。众咸恸惜焉。既而逊左右常白日见鬼神以剑击逊。至四月寝疾而终(逊以义和三年三月害谶即于其年四月遇疾而终信哉报应不虚如影之随形也房云谶在茂虔承和四年卒者非也其义和三年即魏延和二年岁在癸酉也)初谶在姑臧。有张掖沙门道进。从谶受菩萨戒。谶云。且悔过乃竭诚七日七夜。至第八日晨诣谶求受。谶忽大怒。进更思惟但是我业障未销耳。乃戮力三年且禅且忏。即于定中见释迦文佛与诸大士授己戒法。其夕同止十余人皆感梦如进所见。进欲诣谶说之未至十步。谶惊起唱言。善哉善哉。已感戒矣。吾当为汝作证。次第于佛像前为说戒相。时沙门道朗振誉关西。当进感戒之夕朗亦通梦。乃自卑戒腊求为法弟。于是从进受者千有余人。传授此法迄至于今。皆谶之遗则。有别记云。菩萨地持经应是伊波勒菩萨传来此土。后果是谶传译。疑谶或非凡也 菩萨戒经八卷(祐房等录并云谶译今以是地持之别名故不双载也) 虚空藏经五卷(祐房等录云亦谶译今以即是大集虚空藏品折出别行今载别生录中此不复存也) 优婆塞戒本一卷(宝唱录云谶译复云出优婆塞戒经今载别生录中不别存也) 善信女经二卷 无为道经二卷 居士请僧福田经一卷 决定罪福经一卷(上之四经长房等录皆云谶复云世注为疑今并依旧附疑此中不载) 禅法要解二卷(第二出与罗什出同本见长房录)</p>
<p>右一部二卷本阙</p>
<p>安阳侯沮渠京声。即河西王蒙逊从弟。为人强志疏通敏朗。少有智鉴涉猎书记善于谈论。幼禀五戒锐意内典。所读众经即能讽诵。常以为务学多闻大士之盛业也。少时尝度流沙到于阗国。于瞿摩帝大寺。遇天竺法师佛陀斯那(凉言觉将)安阳从之咨问道义。斯那本学大乘。天才秀出诵半亿偈明了禅法。故西方诸国号为人中师子。安阳从受禅法诸秘要术口诵梵本。东归于凉。以茂虔承和年中。译禅法要解一部 阿毗昙毗婆沙论六十卷(或加八犍度字初译与唐译大毗婆沙论同本或分成八十四卷一百九卷佛灭后六百余年五百应真造见僧祐宝唱二录)</p>
<p>右一部六十卷其本见在</p>
<p>沙门浮陀跋摩。或云佛陀跋摩。凉言觉铠。西域人也。幼而履操明直聪悟出群。习学三藏偏善毗婆沙。常诵持此论以为心要。承和年中达于姑臧。先有沙门道泰。志用强果少游[葸-十+夕]右遍历诸国。得毗婆沙梵本有万偈。至姑臧侧席虚襟企待明匠。闻跋摩游心此论请为翻译。时蒙逊已薨。子茂虔袭位。以虔承和五年丁丑四月中旬。于凉州内闲豫宫寺请跋摩译焉。泰即笔受。沙门慧嵩道朗与义学僧三百余人考正文义。至七年己卯七月方讫。凡一百卷。沙门道挺为之制序。有顷魏太武帝西伐姑臧。凉土崩乱经书什物皆被焚荡。遂失四十卷。今唯有六十存焉。跋摩避乱西返。莫知所终(序云乙丑岁出即蒙逊玄始十四年也丁卯岁讫即玄始十六年也与录不同未详何以) 般泥洹经二十卷(见道慧宋齐录及僧祐录第六译与无谶大般涅槃经等同本)</p>
<p>右一部二十卷本阙</p>
<p>沙门释智猛。京兆新丰人。禀性端明励行清白。少袭法服修业专至。讽诵之声以夜续昼。每见外道人说释迦遗迹。及闻方等众经布在西域。常慨然有感驰心遐外。以为万里咫尺千载可追也。遂以姚秦弘始六年甲辰之岁。招结同志有十五人。发迹长安渡河跨谷三十六所至凉州城。既而西出阳关入于流沙二千余里。地无水草路绝行人。冬则严疠夏则瘴炎。人死聚骨以标行路。骆驼负粮理极辛阻。遂历鄯鄯龟兹于阗诸国备观风俗。从于阗西南行二千里始登葱岭。同侣九人退还。猛与余伴进行千七百余里至波沦国。同旅竺道嵩又复无常。将欲阇毗忽失尸所在。猛悲叹惊异。于是自力而前。与余四人三度雪山。冰崖浩然百千余仞。飞縆为桥乘虚而过。窥不见底仰不见天。寒气惨酷影战魂剽。复南行千里至罽宾国。再渡辛头河。雪山壁立转甚于前。下多瘴气恶鬼断路行者多死。猛诚心冥彻履险能济。既至罽宾城恒有五百罗汉。住此国中而常往反阿耨达池。有大德罗汉见猛至止欢喜赞叹。猛咨问方土为说四天子事。具在猛传。猛先于奇沙国见佛文石唾壶。又于此国见佛钵。光色紫绀四际画然。猛香华供养顶戴发愿。钵若有应能轻能重。既而转重力遂不堪。及下按时复不觉重。其道心所应如此。复西南行三百里至迦维罗卫国。见佛牙及肉髻骨佛影佛迹炳然具存。又睹泥洹坚固之林降魔菩提之树。猛喜心内充设供一日。兼以宝盖大衣覆降魔像。其所游践究观灵变。天梯龙池之事不可胜数。后至华氏城。是阿育王旧都。有大智婆罗门名罗阅。宗举族弘法王所钦重。造纯银塔高三丈。沙门法显先于其家已得六卷泥洹。及见猛至问云。秦地有大乘学不。答曰。悉大乘学。罗阅惊叹曰。希有希有将非菩萨往化耶。猛就其家得泥洹梵本一部。又寻得摩诃僧祇律梵本一部及余经梵本誓愿流通。于是便反。以甲子岁发天竺。同行四僧于路无常。唯猛与云谟。俱还凉州。以茂虔承和年中。译出泥洹成二十卷。猛以宋元嘉末卒。升历寻游方沙门记。列道路时或不同。佛钵顶骨处亦乖爽。将知游往天竺非止一路。顶钵灵迁时届异土。故传迹见闻难以例也 大丈夫论二卷(提婆罗菩萨造见翻经图) 入大乘论二卷(坚意菩萨造见唐旧录亦见内典录及翻经图)</p>
<p>右二部四卷其本见在</p>
<p>沙门释道泰。才敏自天冲气疏朗。博闻奇趣远参异言。往以汉土方等既备幽宗粗畅其所。未练唯三藏九部。故杖策冒险爰至葱西。综览梵文义承高旨。并获婆沙梵本十万余偈及诸经论东归于凉。遂遇浮陀跋摩共翻毗婆沙论。泰后自译</p>
<p>大丈夫论二部(又长房内典二录云于其凉代复有沙门昙觉于高昌国译贤愚经一部即当宋元嘉二十二年也今译不然元嘉十六年己卯凉国已绝如何二十二年乙酉仍有译经故知二录误也今靖迈经图编在元魏之代魏宋虽并宋都建业魏治恒安以地而论合属魏录) 菩萨投身饿虎起塔因缘经一卷(僧祐录云以身施饿虎经见经后记)</p>
<p>右一部一卷其本见在</p>
<p>沙门释法盛。高昌人也。亦于凉代译投身饿虎经一卷。故前高僧昙无谶传末云。于时有高昌沙门法盛亦经往外国有传四卷。其投身饿虎经后记云。尔时国王闻佛说已即于是处起立大塔。名为菩萨投身饿虎塔。今见在。塔东面山下有僧房讲堂精舍。常有五十众僧四事供养。法盛尔时见国中有人癞病及癫狂聋盲手脚躄跛及种种疾病。悉来就此塔烧香然灯。香泥涂地修治扫洒。并叩头忏悔百病皆愈。前来差者便去后来辄尔。常有百余人。不问贵贱皆尔。终无绝时。今详僧传之文。及阅经记之说。法盛游于西域此事不虚。复云。亲睹灵龛故应非谬。若非盛之自译何得著彼经终。既能自往西方岂有不传经教。考核终始事乃分明。今为盛翻编载斯录 不退转轮经四卷(一名不退转经第二出与竺法护阿惟越致遮经等同本) 金刚三昧经二卷(或一卷) 大忍辱经十卷 金轮王经一卷 贤劫五百佛名经一卷</p>
<p>右五部一十八卷(前二部六卷见在后三部一十二卷阙本)</p>
<p>长房等录</p>
<p>并云是沙门僧祐新集释道安凉土异经今还附入凉世目录为失译源庶知时代显译有无卷部多少出之处所已下新附此录 优婆夷净行法门经二卷(或无经字亦直云净行经) 长者法志妻经一卷 大爱道比丘尼经二卷(亦云大爱道受戒经旧录云大爱道经) 三慧经一卷 菩萨等行经一卷(此已下阙) 四无畏经一卷 权变经一卷(旧录云文殊师利权变三昧经或直云权变三昧经) 十沤和经一卷 七言禅利经一卷(旧录云沤和七言禅利经) 菩萨十沤和经一卷(今疑与前十沤和同) 瓶沙王经一卷 有无经一卷 五百偈经一卷 须耶越国贫人经一卷(旧录云须耶越国贫人赁剔头经) 浮木经一卷 杯喻经一卷 妖怪经一卷 阿般计泥洹经一卷(一本作陶射计泥洹经) 四非常经一卷 五失盖经一卷 要真经一卷 本无经一卷 劝德经一卷 十五德经一卷 父母因缘经一卷(今疑与父子因缘经同) 慧行经一卷 未生王经一卷(今疑是未生怨经) 内外无为经一卷 道净经一卷 七事本末经一卷(旧录云七事本行经) 百宝三昧经一卷 三乘经一卷 耆域术经一卷(旧录云耆域四术经) 五盖杂疑经一卷(今疑是五盖疑经失行经) 太子智止经一卷 道德章经一卷 苦相经一卷 须佛得度经一卷 由经一卷 分然洹国迦罗越经一卷 五阴事经一卷 义决法事经一卷 十思惟经一卷 分别六情经一卷 三失盖经一卷 佛宝三昧经一卷 法志女经一卷</p>
<p>右四十七部四十九卷(准初四部六卷有本余者并阙)</p>
<p>僧祐录云。安公凉土异经。长房等录阙而不载。今还附入凉录以为失译。祐载。安公凉土异经总五十九部。于中五部房录已载。今更出四十七部。通前五十二部余有七部一十四卷。谨按长房等录皆有所凭即非失译是。故此录删之不存。今具条佚列之如左 须菩提品经七卷(般若钞经异名持秦昙摩译) 文殊师利示现宝藏经二卷(西晋竺法护译) 七知经一卷(或作七智吴支谦译) 难龙王经一卷(或云难龙经龙王兄弟经异名吴支谦译) 阿陀三时经一卷(即阿多三昧经异名安公阙中异经已载) 大五浊经一卷(旧录云大五浊世群录云伪今亦编之) 首至问十四章经一卷(旧录云首至问佛十四意经或云首至问十四事经亦云后汉支曜译今为抄经载别生录) 大方广十轮经八卷(初出与唐译地藏十轮经同本是大集第十三分似凉代译群录不载今附此凉末庶免遗编耳)</p>
<p>通新及旧总五十三部合七十五卷并为北凉失源云</p>
<p>贞元新定释教目录卷第六</p>
<p>贞元新定释教目录卷第七</p>
<p>西京西明寺沙门圆照撰</p>
<p>总集群经录上之七</p>
<p>宋刘氏都建业</p>
<p>自初帝永初元年庚申。至顺帝升明三年己未。凡八主六十年。缁素共有二十二人。所出经论等并新集失译诸经。总四百六十五部七百一十七卷(于中九十三部二百四十三卷见在三百七十三部四百七十四卷阙本)</p>
<p>宋沙门佛陀什(三部三十二卷律戒羯磨)</p>
<p>沙门疆良耶舍(二部二卷经)</p>
<p>沙门昙摩蜜多(一十二部一十七卷)</p>
<p>沙门释智严(一十部三十一卷经)</p>
<p>沙门释宝云(四部一十七卷经)</p>
<p>沙门伊业波罗(一部一十三卷论)</p>
<p>沙门求那跋摩(一十部一十八卷律集)</p>
<p>沙门僧伽跋摩(五部二十四卷律论集)</p>
<p>沙门求那跋陀罗(五十二部一百三十四卷经论集)</p>
<p>沙门释昙无竭(一部一卷经)</p>
<p>居士沮渠京声(二十八部二十八卷经律)</p>
<p>沙门释慧简(一十部一十卷经集)</p>
<p>沙门功德直(二部七卷经)</p>
<p>沙门释僧璩(一部一卷羯磨)</p>
<p>沙门释法颖(一部一卷尼戒)</p>
<p>沙门竺法眷(六部二十九卷经)</p>
<p>沙门释翔公(一部二卷经)</p>
<p>沙门释道严(二部三卷经律)</p>
<p>沙门释勇公(三部三卷经)</p>
<p>沙门释法海(二部二卷经律)</p>
<p>沙门释先公(一部一卷经)</p>
<p>沙门僧伽跋弥(一部一卷律抄)</p>
<p>新集失译诸经三百七部三百四十卷 五分律三十卷(亦云弥沙塞律戒三十四卷别录云二十四卷恐误见道慧宋齐录及僧祐录) 五分比丘戒本一卷(亦云弥沙塞戒本见竺道祖录及僧祐录) 弥沙塞羯磨一卷(见竺道祖录及僧祐录)</p>
<p>右三部三十二卷(律戒见在羯磨本阙)</p>
<p>沙门佛陀什。宋言觉寿。罽宾国人。少受业于弥沙塞部。专精律品兼达禅要。以废帝义符景平元年癸亥七月届于杨都。先沙门法显于师子国得弥沙塞律梵本。末及翻译而显迁化。建业诸僧闻什既善此学。于是请令出焉。即以其年冬十一月集龙光寺译。称为五分律。付执梵文。于填沙门智胜传语。龙光沙门竺道生东安沙门释慧严共执笔参正。宋侍中琅玡王练为檀越。至来年十二月方讫。仍出戒心及羯磨文等。并行于世。后不知所终 观无量寿佛经一卷(亦云无量寿观经初出见道慧录及高僧传) 观药王药上二菩萨经一卷(第二出见宋齐录及高僧传)</p>
<p>右二部二卷其本见在</p>
<p>沙门疆良耶舍。宋云持称。西域人。性刚直寡嗜欲。善诵阿毗昙博涉律部。其余诸经多所该综。虽三藏兼明而以禅门专业。每一游观或七日不起。常以三昧正受传化诸国。以元嘉元年甲子远冒沙河萃于建业。文帝义隆深加叹异</p>
<p>敕止钟山道林精舍。沙门宝志崇其禅法。沙门僧含请译观无量寿及药王药上。观含即笔受。以此二经是净土之洪因转鄣之秘术。故沉吟嗟味流通宋国。平昌孟顗承风钦敬资给丰厚。顗出守会稽固请不去。后移憩江陵。元嘉十九年西游岷蜀。处处弘道禅学成群。后还卒于江陵。春秋六十矣 虚空藏菩萨神咒经一卷(第三出与姚秦耶舍虚空藏及隋崛多虚空孕经等同本见李廓魏世录) 观虚空藏菩萨经一卷(亦名虚空藏观经亦直云虚空藏菩萨经见道惠宋齐录及僧祐录) 象腋经一卷(第四出与无所希望经等同本见李廓录) 诸法勇王经一卷(第二出与一切法高王经等同本见李廓录) 转女身经一卷(第四出与无垢贤女经等同本见李廓录) 观普贤菩萨行法经一卷(下注云出深功德经中或无行法字亦云普贤观经第三出见僧祐录) 五门禅经要用法一卷(第二出与安高出者同本见僧祐录及宝唱录) 新无量寿经二卷(第十出与世高无量寿经及宝积无量寿会等同本见真寂寺录) 郁伽长者所问经一卷(第六出与安法镜经及宝积郁伽长者会等同本见李廓录) 佛升忉利天为母说法经一卷(第三出与法护佛升忉利天经等同本见李廓录) 观无量寿佛经一卷(第二出与疆良耶舍出者同本见宝唱录) 禅秘要经五卷(或无经字一名禅法要元嘉十八年于祇洹寺或三卷见僧祐录第三出有今禅秘要经五卷文极交错不可流行如删繁录中述)</p>
<p>右一十二部一十七卷(五门禅经上七部七卷见在无量寿经下五部十卷阙本)</p>
<p>沙门昙摩蜜多。宋言法秀。罽宾人也。年六七岁神明澄正每见法事。辄自然欣跃。其亲爱而异之遂令出家。罽宾多出圣达。屡值明师。博好群经持深禅法。所得之要极其微奥。为人沉邃有慧解仪轨详整。生而连眉故世称连眉禅师焉。少好游方誓志宣化。周历诸国遂适龟兹。未至一日王梦。神告曰。有大福德人明当入国汝应供养。明旦即敕外司。若有异人入境必驰闻奏。俄而蜜多果至。王自出郊迎延请入宫。遂从禀戒尽四事之供。蜜多安而能迁不滞利养。居数年蜜有去志。神又降梦曰。福德人舍王去矣。王惕然惊觉。既而君臣固留莫之能止。遂度流沙进到炖煌。于旷野之地建立精舍。植奈千株开园百亩。房阁池林极为严净。顷之复适凉州。仍于公府旧寺更营堂宇。学徒济济禅业甚盛。常以江左多民志欲传法。以元嘉元年展转至蜀。俄而出峡停止荆州。于长沙寺造立禅馆。翘诚恳恻祈请舍利。旬有余日遂感一枚。冲器出声放光满室。门徒道俗莫不更增勇猛。人百其心。居顷之沿流东下至于建业。初止中兴寺晚憩祇洹。其道声素著倾都礼谒。自宋文袁皇后及王子公主。莫不设斋桂宫请戒椒掖。参候之使旬日相属。蜜从元嘉元年甲子至十八年辛巳。译虚空藏神咒等经一十二部。常以禅道教授学徒。凡所归投不远千里。四辈远近皆号大禅师焉。会稽太守孟顗深信真谛。以三宝为己任。素好禅味敬心殷重。及临浙河请与同游。乃以鄮县之山建立塔寺。东境旧俗多趣巫祝。及妙化所移比屋归正。自西徂东无思不服。后还建业憩定林下寺。禅师天性凝静雅爱山水。以为钟山镇岳将美嵩华。常叹下寺基构未穷形胜。于是乘高相地揆卜山势。斩石刊木营建上寺。殿房禅室肃然深远。实依俙鹫岩仿佛祇树矣。于是息心之众万里来集。讽诵肃邕望风成化。爰自西域至于南土。凡所游履靡不兴造檀会敷陈教法。初禅师之发罽宾也。有迦毗罗神卫送。遂至龟兹于中路欲返。乃现形告辞。禅师曰。汝神力通变自在。游处将不相随共往南方。语毕即收影不见。遂远从至于杨都。故仍于上寺图像著壁。迄至于今犹有声影之验。洁诚祈福莫不享愿。以元嘉十九年七月六日卒于上寺。春秋八十有七。道俗四部行哭相趋。仍葬于钟山宋熙寺前 无尽意菩萨经六卷(初题云大集经中无尽意所说不可尽义品第三十二亦直云无尽意经亦名阿差末经第四出与法护阿差末等同本见李廓录) 法华三昧经一卷(法华支派见长房录) 广博严净不退转轮经四卷(第三出或六卷或直云广博严净经亦直云不退转法轮经与法护阿惟越致遮经等本元嘉四年出见宋齐录及僧祐录) 四天王经一卷(见僧祐录及高僧传) 普曜经八卷(第三出或六卷或四卷与蜀普曜竺法护普曜及唐录方广等并同本见宋齐录及僧祐录高僧传等) 净度三昧经一卷(初出见长房录) 菩萨璎珞本业经二卷(第二出见房录) 生经五卷(第二出与法护出者同本房云见别录) 善德优婆塞经一卷(见长房录) 阿那含经二卷(见长房录)</p>
<p>右一十部三十一卷(四天王经上四部一十二卷见在普曜经下六部一十九卷阙本)</p>
<p>沙门释智严。西凉州人。弱冠出家便以精勤著称。纳衣宴坐蔬食永年。每欲博事名师广求经论。遂周流西国进到罽宾。入摩天陀罗精舍从佛驮先比丘咨受禅法。渐染三年功逾十载。佛驮先见其禅思有绪持深器异。彼诸道俗闻而叹曰。秦地乃有求道沙门矣。始不轻秦类敬接远人。时有佛驮跋陀罗比丘。亦是彼国禅匠。严乃要请东归欲传法中土。跋陀嘉其恳至遂共东行。逾越岁时达于关内。恒相依附共止长安。顷之跋陀横为秦僧所摈。严与西来徒众并分散。出关仍憩山东精舍坐禅诵经力精修学。晋义熙十三年宋武西代姚泓。克捷旋旆涂出山东。时始兴公王恢从驾游观山川至严精舍。见其同志三僧各坐绳床禅思湛然。恢乃弹指三人开目。俄而还闭不与交言。恢心敬其奇访诸耆老皆云。隐居积岁未尝轻出。恢即启宋武延请还都莫肯行者。屡请既至三人推严随行。恢道怀素旧礼事甚备。还都即住始兴寺。严性虚静志避嚣尘。恢乃于东郊之际更起精舍。即枳园寺也。严前还于西域所得梵本众经未及译写。到元嘉四年丁卯。乃共沙门宝云译出无尽意等经十部。严在寺不受别请分卫自资。道化所被幽显咸服。严清素寡欲随受随施。少而游方无所滞著。禀性冲邈不自陈叙。故虽多美行世无得而尽传。严昔未出家时尝受五戒有所亏犯。后入道受具足。常疑不得戒每以为惧。积年禅观而不能自了。遂更泛海重到天竺咨诸明达。值罗汉比丘具以事问。罗汉不敢判决。乃为严入定往兜率宫咨启弥勒。弥勒答云。得戒。严大喜跃。于是步归行至罽宾。无疾而卒。时年七十八。彼国凡圣烧身各处。严虽戒操高明而实行未办。始移尸向凡僧墓地而尸重不起。改向圣墓则飘然自轻。严弟子智羽智远故从西来。报此征瑞俱还外国。以此推严信是得道人也。但未知果向中间若深浅耳 调伏众生业经(出大集经) 一音显正法经(或云一音演正法出悲华经) 善德婆罗门问提婆达多经(出大云经) 毗罗三昧经二卷(祐等诸录皆注为疑大周录中刊之为正今寻文言浅鄙义理疏遗故入疑科用除稗秽)</p>
<p>调伏众生等四部五卷。长房等录皆云严译。今以前三别生后一疑伪。今为实录故并删之 佛本行经七卷(或云佛本行赞传于六合山寺出或云五卷见僧祐宝唱内典等录高传云佛本行赞经) 新无量寿经二卷(永初二年于道场寺出一录云于六合山寺出第九译与宝积无量寿会等同本见道惠僧祐等录) 净度三昧经二卷(第二出见竺道祖杂录) 付法藏经六卷(初出见李廓录)</p>
<p>右四部一十七卷(前一部七卷见在后三部十卷阙本)</p>
<p>沙门释宝云。凉州人也。弱年出家精勤有学行。志韵刚洁不偶于世。故少以直方纯业为名。而求法恳恻忘身徇道。誓欲躬睹灵迹广寻经教。以晋隆安之初远适西域。与法显智严先后相随。涉履流沙登输雪岭。勤苦艰至不以为难。遂历于填天竺诸国备睹灵异。乃经罗刹之野闻天鼓之音。释迦影迹多所瞻礼。云在外域遍学梵书。天竺诸国音字诂训悉皆贯练。后还长安随禅师佛陀跋陀受业。修学禅门孜孜不怠。及禅师横为秦僧所摈云亦奔亡。会庐山远公解其摈事。共归杨都安止道场寺。僧众以云志力坚猛弘道绝域。莫不披衿咨问敬而爱焉。初共智严同出诸经。严既迁化云独宣译。以元嘉年中译佛本行经等四部。云手执梵本口自宣译。华戎兼通音训元正。云之所定众咸信服。初关中沙门竺佛念善于宣译。于符姚二代翻出众经。江左莫逾于云。故于晋宋之际弘通法藏。沙门慧观等咸友而善之。云性好幽居以保闲寂。遂适六合山寺。山多荒民俗好草窃。云说法教诱多有改恶。礼事供养十室而九。顷之道场慧观临卒请云还都总理寺任。云不得已而还居道场。遂许复还六合。以元嘉二十六年终于山寺。春秋七十有四。其游履外国别有记传 杂阿毗昙心十三卷(第三出见高僧传及僧祐录或十四卷)</p>
<p>右一部一十三卷阙本</p>
<p>沙门伊叶波罗。宋云自在西域人。妙通三藏明解四含。以元嘉三年景寅游于彭城。为北徐州刺史太原王仲德译杂阿毗昙心。译至择品缘碍未竟。遂辍但成十卷。刺史亲自笔受。至八年辛未更请求那跋摩续译。都成十三卷 菩萨善戒经九卷(一名菩萨地或十卷于祇洹寺出见竺道祖僧祐二录及高僧传长房等录并云善戒经二十卷又云弟子更出二品成二十卷并非也) 菩萨善戒经一卷(优波离问菩萨戒法见宝唱录若唯祐记将此为初卷兼前九卷共成十卷然北地经本杂之已久不可合之且依旧定) 菩萨内戒经一卷(见宝上录) 优婆塞五戒仪经一卷(见宝唱录) 沙弥威仪一卷(或云沙弥威仪经见长房录) 四分比丘尼羯磨法一卷(祐云昙无德羯磨亦云杂羯磨元嘉八年于祇洹寺出见僧祐宝唱二录及高僧传等亦直云四分羯磨) 优婆塞五戒相经一卷(一名优婆塞五戒略论元嘉八年于祇洹寺出第一译见僧祐宝唱二录及高僧传) 龙树菩萨为禅陀迦王说法要偈一卷(见唐旧录) 善信二十二戒一卷(亦云离欲优婆夷具行二十二戒文亦云优婆塞戒祐云三归及优婆塞三十二戒或云优婆塞戒见高僧传及僧祐录) 经律分异记一卷(见长房录)</p>
<p>右一十部一十八卷(龙树说法要偈上八部一十六卷见在善信二十二戒下二部二卷阙本)</p>
<p>沙门求那跋摩。宋言功德铠。本刹利种。累世为王治在罽宾国。祖父呵利跋陀(此云师子贤)以刚直徙。从父僧伽阿难(此云众嘉)因潜隐山泽。跋摩年十四便机见俊达深有远度。仁爱泛博崇德务善。其母尝须野肉令跋摩办之跋摩启曰。有命之类莫不贪生。夭彼之命非仁人矣。母怒曰。设令得罪吾当代汝。跋摩他日煮沺误浇其指。因谓母曰。代儿忍痛。母曰。痛在汝身吾何能代。跋摩曰。眼前之苦尚不能代况三涂耶。母乃悔悟终身断杀。至年十八相士见而谓曰。君年三十当抚临大国南面称尊。若不乐世荣当获圣果。至年二十出家受戒。洞明九部博晓四含。诵经百余万言。深达律品妙入禅要。时号曰三藏法师。至年三十罽宾王薨绝无绍嗣。众咸议曰。跋摩帝室之胤。又才明德重。可请令还俗以绍国位。群臣数百再三固请跋摩不纳。乃辞师违众林栖谷饮。孤行山野遁迹人世。后到师子国观风弘教。识真之众咸谓已得初果。仪形感物见者发心。后至阇婆国。初未至一日。阇婆王母梦见一道士飞舶入国。明旦果是跋摩来至。王母敬以圣礼从受五戒。母因劝王曰。宿世因缘得为母子。我已受戒而汝不信。恐后生之因永绝今果。王迫以母敕即奉命受戒。染习既久专精渐笃。顷之邻兵犯境。王谓跋摩曰。外贼恃力欲见侵侮。若与斗战伤杀必多。如其不拒危亡将至今唯归命师尊不知何计。跋摩曰。暴寇相攻宜须御捍。但当起慈悲心勿兴害念耳。王自领兵拟之。旗鼓始交贼便退散。王遇流矢伤脚。跋摩为咒水洗之信宿平复。王恭信稍殷。乃欲出家修道。因告群臣曰。吾欲躬栖法门卿等更择明主。群臣皆拜伏劝请曰。王若舍国则子民无依。且敌国凶强恃险相对。如失恩覆则黔首奚处。大王天慈宁不愍命。王不忍固违乃就群臣请三愿。若许者当留治国。一愿凡所王境同奉和上。二愿尽所治内一切断杀。三愿所有储财赈给贫病。群臣欢喜佥然敬诺。于是一国皆从受戒。王后为跋摩立精舍。躬自引村伤王脚指。跋摩又为咒治有顷平复。道化之声播于遐迩。邻国闻风皆遣使要请。时杨都名德沙门慧观慧聪等。远挹风猷思欲餐禀。以元嘉元年九月。面启文帝求迎请跋摩。帝即敕交州刺史。令泛舶延致观等。又遣沙门法长道冲道俊等往彼祈请。并致书于跋摩及阇婆王婆多伽等。必希顾临宋境流行道教。跋摩以圣化宜广不惮游方。先已随商人竺难提舶欲向一小国。会值便风遂至广州。故其遗文云。业行风所吹遂之于宋境。此之谓也。文帝知跋摩已至南海。于是复敕州郡令资发至都。路由始兴经停岁许。始兴有虎匝山。山形耸峭峰岭高绝。跋摩谓其仿佛耆阇崛。乃改命灵鹫。于山寺之外别立禅室。去寺数里磬音不闻。每至鸣椎跋摩已至。或致雨不沾。或履泥不湿。时众道俗莫不肃然增敬。寺有宝月殿。跋摩于殿北壁。手自画作罗云像及定光儒童布发之形像。成之后每夕放光。久之乃歇。始兴太守蔡茂之深加敬仰。后茂之将死。跋摩躬自往视说法安慰。后家人梦见。茂之在寺中与众僧讲法。实由跋摩化导之力也。此山本多虎灾。自跋摩居之昼行夜往。或时值虎以杖按头弄之而去。于是山旅水宾去来无梗。感德归化者十有七八焉。跋摩尝于别室入禅累日不出。寺僧遣沙弥往候之。见一白师子缘柱而立亘空弥漫生青莲华。沙弥惊恐大呼往逐师子豁无所见。其灵异无方类多如此。后文帝重敕观等复更敦请。乃泛舟下都以元嘉八年正月达于建业。文帝引见劳问殷勤。因又言曰。弟子常欲持斋不杀。迫以身徇物不获从志。法师既不远万里来化此国。将何以教之。跋摩曰。夫道在心不在事。法由己非由人。且帝王与匹夫所修各异匹夫身贱名劣言令不威。若不克己苦躬将何为用。帝王以四海为家万民为子。出一嘉言则士女咸悦。布一善政则人神以和。刑不夭命役无劳力。则使风雨适时寒暖应节。百谷滋繁桑麻郁茂。如此持斋斋亦大矣。不杀亦众矣。宁在阙半日之餐全一禽之命然后方为弘济耶。帝乃抚几叹曰。夫俗人迷于远理。沙门滞于近教。迷远理者至道虚说。滞近教者则拘挛篇章。至如跋摩法师所言。真谓开悟明远。可与谈于天人之际矣。乃敕住祇洹寺供给隆厚。公王英彦莫不宗奉。俄而于寺开讲法华及十地。法席之日轩盖盈衢。观瞩往还肩随踵接。跋摩神府自然妙辩天绝。或时假译人而往复悬悟。跋摩即于祇洹寺译菩萨戒经等十部(其善戒经长房等录并云二十卷注云后弟子于定林更出二品成三十卷者非也今但九卷或云十卷此是传写差误加其二字僧祐录中只云十卷故知余录传写误也又按高僧传云祇洹慧义请出菩萨善戒始得二十八品后弟子代出二品成三十品房等云续成三十卷者误之甚也又长房等录复云跋摩译杂阿毗昙心十三卷今以伊叶波罗译出十卷跋摩后续成其十二非谓跋摩更别翻出二处俱载此亦不然今此删之载于前录)</p>
<p>并文义详允梵宋弗差。时影福寺尼慧果净音等共请跋摩云。去六年有师子国八尼。至都云。宋地先未经有尼。那得二众受戒恐戒品不全。跋摩云。戒法本在大僧众发。设不本事无妨得戒。如爱道之缘。诸尼又恐年月不满苦欲更受。跋摩称云。善哉苟欲增明甚助随喜。但西国尼年腊未登。又十人不满。且令学宋语。别因西域居士更请外国尼来足满十数。其年夏在定林下寺安居。时有信者采花布席。唯跋摩所坐花采更鲜。众咸崇以圣礼。夏竟还祇洹其年九月二十八日。中食未毕先起还阁。其弟子至奄然已终。春秋六十有五。未终之前预造遗文偈颂三十六行。自说因缘云。已证二果。手自封缄付弟子阿沙罗云。我终后可以此文还示天竺僧。亦可示此境僧也。既终之后。即扶坐绳床颜貌不异似若入定。道俗赴者千有余人。并闻香气芬烈。咸见一物。状若龙蛇可长一尺许。起于尸侧直上冲天。莫能名者。即于南林戒坛前。依外国法阇毗之。四部鳞集香薪成[卄/積]。灌之香油以烧遗阴。五色焰起气氲丽空。是时天景澄朗道俗哀叹。仍于其处起立白塔。欲重受戒诸尼悲泣望断不能自胜。初跋摩至宋文帝欲从受菩萨戒。未及咨禀奄而迁化。以本意不遂伤恨弥深。乃令众僧译出其遗文(遗文在传恐繁故止) 毗尼摩得勒伽十卷(初卷云萨婆多部毗尼摩得勒伽元嘉十二年乙亥正月于秣陵平乐寺出至九月二十日讫见道慧宋齐录及僧祐录) 杂阿毗昙心论十一卷(或无论字亦云杂阿毗昙经房云杂阿毗昙毗波沙或十四卷第四译元嘉十一年甲戌九月于长干寺出周年乃讫见僧祐录及经序) 劝发诸王要偈一卷(龙树菩萨撰第二出见僧祐录及高僧传) 分别业报略集一卷(大勇菩萨撰或云大勇菩萨分别业报略集见僧祐录及高僧传) 请圣僧浴文一卷(见僧祐录及高僧传)</p>
<p>右五部二十四卷(前四部二十三卷见在后一部一卷阙本)</p>
<p>沙门僧伽跋摩。宋言众铠。印度人也。少而弃俗清峻有戒德。明解律藏尤精杂心。以元嘉十年癸酉步自流沙届于建业。风宇宏肃道俗敬异。咸宗而事之号曰三藏法师初景平元年平陆令许桑。舍宅建刹因名平陆寺。后道场慧观以跋摩道行纯备请住此寺。崇其供养以表其德。跋摩共观加塔三层。行道讽诵日夜不辍。僧众归集道化流布。初三藏法师深明戒品。将为影福寺尼慧果等重受具戒。是时二众未备而三藏迁化。俄而师子国比丘尼铁萨罗等至。众乃共请跋摩为师继轨三藏。祇洹慧义擅步扬都谓为矫异。执志不同亲与跋摩拒论翻覆。跋摩摽宗显法理证明允。慧义遂回其刚褊靡然推服。乃率其弟子服膺禀戒。僧尼受者数百许人。宋彭城王义康嵩其戒范广设斋供。四众殷盛倾于都邑顷之名德大僧慧观等。以跋摩妙解杂心讽诵通达。先三藏虽译未及缮写。以十一年九月于长干寺。招集学士更请出焉。宝云译语。观自笔受。研校精悉周年方就。续出摩得勒伽等凡五部。跋摩游化为志不滞一方。既传经事毕将还本土。众咸祈请莫之能留。以元嘉十九年。随西域贾人舶还外国。莫详其终 胜鬘师子吼一乘大方便方广经一卷(第二出与宝积胜鬘夫人会等同本元嘉十三年八月十四日于丹阳郡出宝云传译惠观笔受兼制序见道慧僧祐李廓等录) 大方广宝箧经三卷(第四出或二卷与文殊现宝藏经等同本见李廓录) 相续解脱地波罗蜜了义经一卷(或二卷亦名解了义经亦直云相续解脱经于东安寺出是解深密经后二品见道慧僧祐李廓法上等四录高僧传云于荆州出) 楞伽阿跋多罗宝经四卷(第二出元嘉二年于道场寺译慧观笔受与入楞伽及大乘入楞伽经等同本见道慧僧祐法上等录高僧传云丹阳郡出) 菩萨行方便境界神通变化经三卷(初出与大萨遮尼乾子经同本或无境界字见李廓录) 老母女六英经一卷(亦云老母经第三出与老女人经等同本房云见别录) 申日儿本经一卷(或云申儿本第三出与月光童子等同本房云见别录录云申兜本误也) 阿难陀目佉尼呵离陀经一卷(或云出无量门持经第六译与无量门微密持经等同本房云见别录房录别载出无量门持经者误也) 央崛魔罗经四卷(道场寺出见道慧僧祐法上等录高僧传云于荆州辛寺出) 大法鼓经二卷(东安寺出见道慧僧祐李廓法上等四录) 大意经一卷(房云见别录) 十二头陀经一卷(房云见别录) 树提伽经一卷(房云见别录) 杂阿含经五十卷(于瓦官寺译梵本法愿赍来高僧传云祇洹寺出见道慧录及宋齐僧祐录) 鹦鹉经一卷(亦名兜调经出中阿含第四十四异译房云见别录) 鞞摩肃经一卷(出中阿含第五十七异译房云见别录) 四人出现世间经一卷(出增一阿含第十八卷异译房云见别录) 十一想思念如来经一卷(或云十一思惟念如来经出增一阿含第四十八初译长房云见别录) 阿速达经一卷(第三出与玉耶经等同本房云见别录) 过去现在因果经四卷(于荆州辛寺出第六译与修行本起瑞应本起等同本见始兴及李廓僧祐等录) 摩诃迦叶度贫女经一卷(房云见别录) 十二品生死经一卷(房云见别录) 罪福报应经一卷(一名轮转五道罪福报应经亦云轮转五道经亦云五道轮经房云见别录) 众事分阿毗昙论十二卷(或无论字共弟子菩提耶舍译初出与唐译品类足论同本房录不题所出) 四品觉法经一卷(或无经字房云见别录) 宾头卢突罗阇为优陀延王说经一卷(亦云宾头卢为王说法经房云见别录上见左已后阙) 虚空藏菩萨经一卷(第二出与姚秦佛陀耶舍所出虚空藏经等同本房云见别录) 无量义经一卷(初出与萧齐昙摩伽陀耶舍出者同本见李廓录) 诸法无行经一卷(第二出与罗什所出二卷者及诸法本无经同本房云见别录) 小无量寿经一卷(或无小字第二出与罗什阿弥陀及唐译称赞净土同本孝建年出一名阿弥陀见道慧僧祐二录高僧传云于荆州出房录别在阿弥陀经者误也) 八吉祥经一卷(第三出与支谦八吉祥咒法护八阳神咒经等同本元嘉二十九年正月三日于荆州城内为司空荆州刺史南谯王刘义宣出六日讫见僧祐宝唱二录) 无崖际持法门经一卷(第二出与圣坚出者及尊胜菩萨所问经同本房云见别录) 贫子须赖经一卷(第四出与白延支谦等出者同本见李廓录) 现在佛名经三卷(亦名华敷现在佛名第二出与称扬诸佛功德经等同本元嘉二十九年正月二十七日于荆州为南谯王出见始兴录及高僧传) 净度三昧经三卷(第三出见李廓录) 无忧王经一卷(于荆州辛寺译见吴录及僧祐录) 本行六波罗蜜经一卷(房云见别录) 异处七处三观经一卷(或无异处字出杂阿含异译房云见别录) 杂藏经一卷(第四出与鬼问目连经等同本房云见别录) 目连降龙王经一卷(或无王字或云降龙经或云降龙王经第二出与龙王兄弟同本房云见别录) 曰难经一卷(一云越难经第三出与聂承远越难经等同本房云见别录) 释六十二见经四卷(房云见别录祐录云一卷) 请般特比丘经一卷(或作般持亦云般持房云见别录) 十二头陀经二卷(房云见别录) 阿那律七念章经一卷(房云见别录) 十报法三统略经一卷(房云见别录) 六斋八戒经一卷(房云见别录) 阿兰若习禅经一卷(第三出与罗什坐禅三昧经同本见李廓录) 菩萨诃欲经一卷(第三出与罗什出者同本房云见别录) 那先经一卷(第二出与二卷者同本房云见别录) 十二游经一卷(第三出房云见旧录) 第一义五相略集一卷(于东安寺出见僧祐录高僧传云于荆州辛寺出)</p>
<p>右五十二部一百三十四卷(宾头卢上二十六部一百卷见在虚空藏下二十六部三十四卷阙本)</p>
<p>沙门求那跋陀罗。宋言功德贤。中印度人也。以大乘学故世号摩诃衍。本婆罗门种。幼学五明诸论。天文书算医方咒术靡不博惯。后遇见杂心寻读惊悟。乃深崇佛法焉。其家世外道禁绝沙门。乃舍家潜遁远求师匠。即落发改服专志学业。及受具戒博通三藏。为人慈和恭顺事师尽勤。顷之辞小乘师进学大乘。大乘师试令探取经匣。即得大品华严。师喜而叹曰。汝于大乘有重缘矣。于是读诵讲义莫能酬抗。进受菩萨戒法。乃奉书父母劝归正法曰。若专守外道。则虽还无益。若归依三宝。则长得相见。其父感其至言遂弃邪从正。跋陀前到师子诸国。皆传送资供。既有缘东方。乃随舶泛海。中涂风止。淡水后竭。举舶忧惶。跋陀曰。可同心并力念十方佛称观世音。何往不感。乃密诵咒经恳到礼忏。俄而信风暴至。密云降雨一舶蒙济。其诚感如此。元嘉十二年乙亥至广州。时刺史车朗表闻</p>
<p>文帝遣使迎接。既至杨都。敕名僧慧严慧观。于新亭郊劳。其神情朗彻莫不虔敬虽因译交言。而欣若倾盖。初住祇洹寺。而文帝延请深加崇敬。琅玡颜延之。通才硕学束带造门。于是杨都远近冠盖相望。大将军彭城王义康。承相南谯王义宣。并师事焉。顷之众僧共请出经。于祇洹寺集义学诸僧。译出杂阿含经。东安寺出法鼓经。后于丹阳郡译出胜鬘楞伽经。徒众七百余人。宝云传译。慧观执笔。往复咨祈妙得本旨。后谯王镇荆州。请与俱行安止辛寺更创殿房。即于辛寺出无忧王过现因果小无量寿央崛魔罗相续解脱波罗蜜了义现在佛名第一义五相略八吉祥等诸经。并前所出凡五十二部。多是弟子法勇传度。谯王欲请讲华严等经。而跋陀自忖未善宋语愧叹积旬。即旦夕礼忏请乞冥应。梦有人白服持剑擎一人首来至其前曰。何故忧耶。跋陀具以事对。答曰。无所多忧。即以剑易首。更安新头。语令回转曰。得无痛耶。答曰。不痛。豁然便觉心神喜悦。旦起言义皆通备领宋语。于是就讲。弟子法勇传译。僧念为都讲。虽因译人而玄解往复。元嘉将末谯王屡有怪梦。跋陀曰。都中将有祸乱。未及一年而二凶构逆及孝建之初谯王阴谋。即跋陀颜容忧惨而未及发言。谯王问其故。跋陀谏争恳切乃流涕而出曰。必无所冀贫道不客扈从。谯王以其物情所信。乃逼与俱下。梁山之败火舰转迫。去岸悬远判无济理。唯一心称观世音。手捉筇竹杖投身江中。水齐至膝以杖刺水水深流驶。见一童子寻后而至以手牵之。顾其童子曰。汝少儿何能渡我。愰惚之间觉行十余步。仍得上岸。即脱纳衣欲赏童子顾觅不见。举身毛竖方知神力焉。时王玄谟督军梁山。孝武帝骏敕军中。得摩诃衍善加料理驿信送台。俄而寻得合舸送都。孝武即时引见顾问委曲。曰企望日久今始相遇。跋陀对曰。既染衅戾分为灰粉。今得接见重荷生造。敕问。并谁为贼。答曰。出家之人不预戎事。然张畅宗灵秀等并是驱逼贫道。所明但不图宿缘乃逢此事。孝武曰。无所惧也。是日</p>
<p>敕住后堂。供施衣物给以人乘。初跋陀在荆州十载。每与谯王书疏无不记录。及军败简捡无片言及军事者。孝武明其纯谨益加礼遇。后因闲谈聊戏问曰。念丞相不。答曰。受供十年何可忘德。今从陛下。乞愿为丞相三年烧香。帝凄然动容义而许焉。及中兴寺成</p>
<p>敕令移住。为开三间房。后于东府宴会。王公毕集</p>
<p>敕见跋陀。时未及净发白首皓然。孝武遥望顾谓尚书谢庄曰。摩诃衍聪明机解但老期已至。朕试问之。其必悟人意也。跋陀上阶因迎谓之曰。摩诃衍不负远来之意。但有一在。即应声答曰。贫道远归</p>
<p>帝京垂三十载。天子恩遇衔愧罔极。但七十老病唯一死在。帝嘉其机辩敕延御而坐。举朝瞩目。后于魅陵界凤皇楼西起寺。每至夜半辄有推户而唤。视不见人众屡魇梦。跋陀烧香咒愿曰。汝宿缘居此。我今起寺行道礼忏。常为汝等。若住者为护寺善神。善不能居各随所安。既而道俗十余人同夕梦见鬼神千数皆荷担移寺去。寺众遂安。大明七年天下亢旱。祈祷山川累月无验</p>
<p>帝遂请令祈雨必使有感。如其无效不须相见。跋陀答曰。仰凭三宝</p>
<p>陛下天威。冀必降泽。如其无获不复重见。即往北湖钓台烧香祈请。不复饮食。默而诵经密加秘咒。明日晡时西北角云起初如车盖。日在桑榆风震云合连日降雨。明旦公卿入贺见慰</p>
<p>敕见慰劳嚫施相续。跋陀自幼以来蔬食终身。常执持香炉未尝辍手。每食竟辍分食飞鸟。鸟乃集手取食。至</p>
<p>明帝之世礼供弥盛。到太始四年正月觉体不平。便预与明帝及公卿等告辞。临终之日延伫而望云。见天花圣像。禺中遂卒。春秋七十有五</p>
<p>明帝恸惜赠送殷厚。公卿会葬。荣哀备焉 般泥洹经一卷(或无般字孝建元年于辛寺译见道惠宋齐录今寻此单卷泥洹上下文句非是跋陀所翻似是谦护等译今寻得二卷且附东晋录中) 释摩男本经一卷(吴支谦译) 三藏法师自述谕一卷(非梵本出故亦删之)。当来选择诸恶世界经。过去行檀波罗蜜经(上二经并出悲华经)。杀龙济一国经(出六度集)。三国缘经(出长阿含)。三小劫经(出楼炭经)。佛入甘露调正意经(出大十二门经)。阿兰那经(出中阿含) 舍利弗等比丘得身作证经(出杂阿含)。那赖经。随珠著海中经。舅甥经。舍利弗般泥洹经。负债为牛经。君臣经(上六经并出生经)。四食经(小乘杂抄)。阿难见妓乐啼哭无常经。佛往慰迦叶病经。佛命阿难诣最胜长者经。二侨士经。目连弟布施望即报经(上五经并出出曜经)</p>
<p>般泥洹等二十三部二十三卷。或是别生抄经。或非跋陀所出。今为实录。故总删之</p>
<p>贞元新定释教目录卷第七</p>
<p>贞元新定释教目录卷第八</p>
<p>西京西明寺沙门圆照撰</p>
<p>总集群经录上之八 观世音菩萨受记经一卷(一名观世音受决经第三出与西晋法护道真出者同本见王宗僧祐李廓法上等录及高僧传)</p>
<p>右一部一卷其本见在</p>
<p>沙门释法勇。名昙无竭。本姓李氏。幽州黄龙国人也。幼为沙弥便修苦行。持戒诵经为师所异。尝闻法显宝云诸僧躬践佛国。慨然有忘身之誓。遂以宋永初之元。招集同志沙门僧昙朗之徒。二十五人。共赍幡盖供养之具。发迹北土远适西方。初至河南国仍出海西郡。进入流砂到高昌郡。经历龟兹沙勒诸国。前登葱岭雪山。栈路险恶驴马不通。层冰峨峨绝无草木。山多瘴气。下有大江浚急如箭。于东西两山之胁系索为桥。相去极远十人一过。到彼岸已举烟为识。后人见烟知前已度方得更进。若久不见烟。则知暴风吹索人堕江中。行葱岭三日方过复上雪山。悬崖壁立无安足处。石壁皆有故弋孔处处相对。人各执四弋。先拔下弋手攀上弋展转相待。三日方过乃到平地。相待料捡同侣失十二人。进至罽宾国礼拜佛钵停岁余。学梵书竟便解梵语。求得观世音受记经梵文一部。无竭同行沙门余十三人。西行到新头那提河(此云师子口)缘河西入月氏国。礼拜佛肉髻骨。及睹自沸木船。后至檀特山南石留寺。住僧三百余人杂三乘学。无竭便停此寺受具足戒。天竺沙门佛陀多罗(此云觉救)彼方众僧云。其已得道果。无竭请为和尚。汉沙门志定为阿阇梨。于寺夏坐三月。日复北行至中天竺。旷绝之处常赍石蜜为粮。其同侣八人路亡。五人俱行屡经危棘。无竭所赍观世音经常专心击念。进涉舍卫国中。野逢山象一群。无竭称名归命。即有师子从林中出。象惊怖奔走。后渡恒河复值野牛一群鸣吼而来将欲害人。无竭归命如初寻有大鹫飞来。野牛惊散遂得免害。其诚心所感在险克济皆此类也。后于南天竺随舶泛海达广州。所历事迹别有记传。元嘉末年达于杨都。手自宣译观世音授记经一部。今见传于世。后不知所终 观弥勒上生兜率天经一卷(亦云弥勒上生经见道慧宋齐录及僧祐录祐录先在高昌郡译出于彼赍还) 谏王经一卷(初出亦云大小谏王经与唐译胜光王经及胜光天子经同本房云见别录) 治禅病秘要经一卷(或云治禅病秘要法无经字或云禅要秘密治病经或二卷或出杂阿含孝建二年九月八日于竺园寺出其月二十五日讫见僧祐宝唱等录) 净饭王涅槃经一卷(或加般字第二出与法炬出者同本房云见别录) 进学经一卷(或云劝进学道经第二出与支谦等出者同本房云见别录) 八关斋经一卷(异出本房云见别录) 五无返复经一卷(一名五返覆大义经或作附字房云见别录) 佛大僧大经一卷(二儿名房云见别录) 耶只经一卷(房云见别录) 末罗王经一卷(房云见别录) 摩达国王经一卷(房云见别录或无国王字) 旃陀越国王经一卷(或无国王字房云见别录) 五恐怖世经一卷(或云五恐怖经房云见别录) 弟子死复生经一卷(或云死亡更生经房云见别录) 迦叶禁戒经一卷(一名摩诃比丘经亦云真伪沙门经第二出房云见别录已上存已下阙) 菩萨誓经一卷(第五出与长者子制经等同本房云见别录) 中阴经一卷(房云见别录) 观世音观经一卷(先在高昌郡译出于彼赍来见僧祐录) 波斯匿王丧母经一卷(或云波斯匿王经祐云波耶匿王经房云见别录出增一阿含第十八卷异译) 佛母般泥洹经一卷(孝建二年于建山定林上寺出一名大爱道般泥洹经见僧祐录出增一阿含第五十卷异译) 弟子慢为耆域述经一卷(亦云弟子为耆域述慢戒羽弟子戏诞经第四出与阿难问事佛吉凶经等同本房云见别录) 长者音悦经一卷(第二出与支谦出者同本房云见别录) 五苦章句经一卷(第二出与昙无兰出者同本房云见别录) 分和檀王经一卷(第二出竺律炎三摩竭经同本房云见别录) 弟子事佛吉凶经一卷(祐云弟子问事佛吉凶经房云见别录) 生死变识经一卷(今疑是藏中见正经异名房云见别录) 优婆塞五戒经一卷(亦云五相经第二出与五戒相经同本房云见别录) 贤者律仪经一卷(亦云威仪房云见别录)</p>
<p>右二十八部二十八卷(迦叶禁戒上一十五部一十五卷见在菩萨誓经下一十三部一十三卷阙本)</p>
<p>居士沮渠京声。即北凉河西王蒙逊从弟安阳侯也。魏并凉后南奔于宋。晦志卑身不交世务。常游上塔寺以居士自毕。丹阳尹孟顗见而善之。请与相见。一面之后雅相崇爱。亟设供馔厚相优赡。京声以孝武帝孝建二年乙未。于杨都竹园及钟山定林上寺。译弥勒上生经等二十八部。通习积久临笔无滞。京声居绝妻拏无欲荣利。从容法侣宣通经典。是以建业白黑咸敬而嘉焉。以大明之末遘疾而卒。普明王经梵摩皇经(上二经并出六度集)[(序-予+林)/女]夷比丘经。优婆塞五法经(上二经并出中阿含)释种问优婆塞经(出杂阿含)清信士阿夷扇经(亦云阿夷扇持父经出生经)五百梵志经(群录注疑)普明王等七经。六是别生。一是疑伪。今为实录。故并删之 阎罗王五天使者经一卷(一名铁城泥犁经见长房录出中阿含第十二异译) 瞿昙弥记果经一卷(出中阿含第二十八异译见长房录) 长者子六过出家经一卷(出增一阿含第二十七卷异译见长房录) 佛母般泥洹经一卷(出增一阿含第五十卷异译见长房录) 贫穷老公经一卷(或云贫老经第二出见长房录) 懈怠耕者经一卷(旧录云懈怠耕儿经见长房录) 请宾头卢法一卷(或加经字见长房录第二出) 善生子经一卷(亦云异出六向拜经见长房录出中阿含第三十三卷异译) 佛般涅槃后诸比丘经一卷(云出杂阿含见房录) 譬喻经一卷(见长房录)</p>
<p>右一十一部一十一卷(请宾头上七部七卷见在善生子经下三部三卷阙本)</p>
<p>沙门释惠简。未详何许人也。以孝武帝大明元年丁酉于鹿野寺译五天使者等经十部 真伪沙门法经(与京声所出迦叶禁戒经文句全同乃是使者经异名录家错上) 药师琉璃光经(亦名灌顶拔除过罪生死得度经出大灌顶经祐录注为疑经者非) 释迦毕罪经。杀身济贾人经(上二经并出六度集) 阿难见水光瑞经(一云木光经大乘抄经) 商人求财经。瞿昙弥经(上二经并出中阿含) 舍卫城中人丧子发狂经 学人乱意经(亦云母子作比丘比丘尼乱意经上二经并出增一阿含) 大力士出家得道经(亦云力士跋陀经) 二老男女见佛出家得道经(上二经并出杂阿含) 旃阇摩暴志谤佛经(出生经) 窃为沙门经。褐师舍家学道经(上二经并出出曜经)</p>
<p>咒愿经(祐载伪录)真伪沙门等一十五部。长房等录并云慧简所出。今以多是别生等经故。删之不存也 菩萨念佛三昧经六卷(或直云念佛三昧经或五卷第一译与隋笈多出者同本是大集别分见道惠宋齐录及僧祐录) 无量门破魔陀罗尼经一卷(或直云破魔陀罗尼经第七译见僧祐录与支谦无量门微密持经等同本)</p>
<p>右二部七卷其本并在</p>
<p>沙门功德直。西域人也。道契既广善诱日新。以孝武帝大明六年壬寅。游至荆州寓禅房寺。沙门玄畅请出念佛三昧等经二部。畅刊正文义词旨婉密。而畅舒手出香掌中流水莫之测也。后适成都止大石寺。即是阿育王塔。乃手自作金刚密迹等十六神像。传至于今。直留荆数年。后不知所终矣 十诵羯磨比丘要用一卷(或云略要羯磨法房云二卷祐云一卷见僧祐录)</p>
<p>右一部一卷其本见在</p>
<p>沙门释僧璩姓朱。吴国人。出家为僧业弟子。总锐众经尤明十诵。兼善史籍颇制文藻。始住吴虎丘山。孝武钦其风闻。敕出杨都为僧正悦众。止于中兴寺。璩以大明七年癸卯撰十诵羯磨一部 十诵比丘尼戒本一卷(亦云十诵比丘尼波罗提木叉戒本或云十诵比丘尼大戒见僧祐宝唱二录)</p>
<p>右一部一卷其本见在</p>
<p>沙门释玄颖。俗姓索氏。炖煌人。十三出家为法香弟子。在凉州公府寺。与同学法力俱以律藏知名。颖伏膺已后。学无再请记在一闻研精律部博涉经论。元嘉末至建业止新亭寺。孝武以颖学业兼明。敕为都邑僧正。后辞任还多宝寺。常习定闲房。亦时开律席。后移住长干寺。以明帝太始元年中。集出十诵尼戒一部。兼出羯磨。流行于代 无尽意经十卷(第五出与阿差末经等同本见始兴僧祐宝唱等录) 阿述达菩萨经一卷(第四出与宝积无畏德会等同本太始年于广州出见始兴宝唱等录) 海意经七卷(见始兴僧祐宝唱等录) 如来恩知不思议经五卷(见始兴僧祐等录) 宝顶经五卷(见始兴僧祐宝唱等录) 三密底耶经一卷(宋言贤人用律经见始兴僧祐宝唱等录)</p>
<p>右六部二十九卷其本并阙</p>
<p>沙门竺法眷。印度人也。志性弥简开利为务。亦以明帝或太始年中。于广州译无尽意等经六部 濡首菩萨无上清净分卫经二卷(一名决了诸法如幻三昧经第二出与汉献严佛调译者及大般若那伽室利分并同本见始兴录)</p>
<p>右一部二卷其本见在</p>
<p>沙门释翔公亦云朔公。在南海群译濡首菩萨经一部。群录直云宋世不显年名。未详何帝 佛藏大方等经一卷(亦名问明显经明难品异译见始兴录及法上录) 璎珞本业经二卷(一名菩萨璎珞经第三出见始兴录及法上录)</p>
<p>右二部三卷其本并阙</p>
<p>沙门释道严于宋世译佛藏方等经等二部。群录直云宋世。不显帝年 梵女首意经一卷(第二出见始兴录及赵录法上录) 空净三昧经一卷(亦云空净天感应三昧经第二出见始兴录及赵录法上录) 劝进学道经一卷(亦名劝进经与梁史共出第三译见始兴录及赵录法上录)</p>
<p>右三部三卷其本并阙</p>
<p>沙门释勇公。于宋世译梵女首意等经三部。群录虽云宋世。不显帝年 车匿经(亦名车匿本末经出六度集中是尸阿遍王经异名群录虽云勇公所出今以别生抄经故删之不存也) 寂调音所问经一卷(一名如来所说清净调伏经与西晋法护文殊净律经等同本第四出见始兴录及法上录) 乐璎珞庄严方便经一卷(一名大乘璎珞庄严经亦名转女身菩萨经第四出与西晋法护顺权方便经等同本见始兴录及僧祐法上录)</p>
<p>右二部二卷(前寂调音见在后乐璎珞经阙本)</p>
<p>沙门释法海。于宋世译寂调音等经二部。群录注云宋世译出。既不显年。未详何帝 月灯三昧经一卷(一名文殊师利菩萨十事行经一名建慧三昧经出大月灯经第七卷异译见赵录及法上录)</p>
<p>右一部一卷其本见在</p>
<p>沙门释先公。于宋世译月灯经一部。群录注云宋世。不显译年。未详何帝 弥沙塞律抄一卷(见宝唱录亦名提阿波檀那眷属鼻腻经)</p>
<p>右一部一卷阙本</p>
<p>沙门僧伽跋弥。师子国人也。译弥沙塞律抄一部。大周录中指宝唱录不言帝代。其宝唱录寻本。且寄于宋录。以彰有据耳(又据僧祐法苑云晋义凞八年三月十日于庐山般若台东精舍与师子国律师僧伽跋弥出眷属律抄同集僧一百二十人已编此录未暇移改) 新集失译诸经 如来智印经一卷(一名诸佛法身第二出与慧印三昧经同本) 老母经一卷(第二出与老女人经等同本) 法灭尽经一卷 甚深大回向经一卷 佛为黄竹园老婆罗门说学经一卷(出中阿含第四十卷异译) 优波夷堕舍迦经一卷(出中阿含第五十五异译或无迦字) 邪见经一卷(出中阿含第六卷异译) 大沙门百一羯磨法一卷(或云大沙门羯磨法出十诵律) 迦丁比丘说当来变经一卷(或直云迦丁比丘已后阙本) 十方佛名经一卷 华严净经一卷 三十七品经一卷(祐载两本并云异出今且存一) 七佛各说偈经一卷 乳王如来经一卷(或云乳王经今经与乳光经同本) 现在十方佛名经一卷 过去诸佛名经一卷 千五百佛名经一卷 五百七百佛名经一卷 观世音成佛经一卷 文殊因缘经一卷 文殊本愿经一卷 文殊观经一卷 弥勒须呵经一卷 导师问佛经一卷 颰陀菩萨百二十难经一卷 持身菩萨经一卷 贤首菩萨二百问经一卷 金刚女菩萨经一卷 善意菩萨经一卷 菩萨从兜率天降中阴经一卷 菩萨行喜经一卷 菩萨净本业经一卷 菩萨初业经一卷 菩萨四事经一卷 菩萨十六愿经一卷 菩萨五十德行经一卷 菩萨教法经一卷 菩萨正行经一卷 菩萨出入诸则经一卷 菩萨母姓字经一卷 菩萨家姓经一卷 菩萨比丘经一卷 菩萨经一卷 菩萨作六牙象本事经一卷 菩萨师子王经一卷 诸天阿须伦斗经一卷 浴像功德经一卷(与新译者梵本未详同别) 陀邻尼目佉经一卷(今疑即阿难陀目佉尼经) 礼敬诸塔经一卷 般若波罗蜜偈经一卷 佛清净偈经一卷 太子出国二十偈一卷 佛十力偈一卷 十方佛神咒一卷 四天王神咒一卷 十二因缘结缕神咒一卷 摩诃神咒一卷 移山神咒一卷 降魔神咒一卷 威德陀罗神咒一卷(本作成字错) 和魔结神咒一卷 鸠迦叶经一卷(与僮迦叶解难经同本出长阿含第七卷异译法上录云出中阿含第十六卷异译) 出要经二十卷 行道经十卷 长阿含经三卷(祐云疑是残缺长阿含经) 弘道经二卷 四天王经一卷(祐云后有咒似人所附) 金色女经一卷(杂譬喻中有祐云异出本) 治禅鬼魅不安经一卷 瞻波国佛说戒经一卷 佛在誓枝山说法经一卷 佛三毒事经一卷 佛七事经一卷 佛开和伏经一卷 佛意行经一卷 因佛生三心经一卷 佛聚经一卷 七佛本缘经一卷 释迦文杖钵经一卷 佛袈裟经一卷 佛大衣经一卷 迦叶解经一卷 迦叶因缘经一卷 舍利弗问署经一卷 迦叶独证自誓经一卷 舍利弗叹度女人经一卷 舍利弗生西方经一卷 舍利弗目连泥洹经一卷(今疑是生经中舍利弗般泥洹经) 目连所问经一卷 目连因缘经一卷 阿难见变经一卷 阿难陀经一卷 阿那含七念经一卷 罗汉菩子经一卷 宾头卢取钵经一卷 受行比丘经一卷 爱身比丘经一卷 旃比丘经一卷 善星比丘经一卷 六群比丘经一卷 自在王比丘经一卷 罗耶达比丘经一卷 比丘和须蜜经一卷 玄戒未来比丘经一卷(今疑玄字错) 比丘法相经一卷 释种子经一卷 尊者婆蹉律经一卷 罽宾二沙弥经一卷 沙弥持戒经一卷 海洲优婆塞会经一卷 贤者杂事经一卷 弟子修学经一卷 弟子行泽中遇贼劫经一卷 弟子精进经一卷 迦提罗越问五戒经一卷 那罗延天王经一卷 毗沙门天王经一卷 四大天王经一卷 诸天寿经一卷 魔现成佛经一卷 魔王诫经一卷(疑是试字) 净饭王经一卷 佛葬阅头檀王经一卷 阿欲王作小儿时经一卷 小阿育王经一卷 优填王照逝心女经一卷(今疑是大乘藏中优填王经) 迦夷王头布施经一卷 果尊王经一卷 佛居士经一卷 降恐王经一卷(今疑恐字错) 魔罗王经一卷 摩登王经一卷 舍夷国经一卷 罗提坭王经一卷(或作国王罗提埤经) 摩诃惟越王经一卷 流沙王经一卷 十四王经一卷 王以竹施经一卷 劝王持五戒经一卷 太子旃舍罗差经一卷 长者盛德经一卷 长者法心经一卷 长者仁贤经一卷 长者洹罗越经一卷 佛问淳陀长者受乐净行经一卷 婆罗门问事经一卷 婆罗门等诤说经一卷 六师诣波斯匿王经一卷 尼揵斋经一卷 明星梵志经一卷 兜率梵志经一卷 梵志拔陀经一卷 梵志计火净经一卷 梵志问疑经一卷 梵志意经一卷 梵志好母经一卷 梵志淫女经一卷 梵志六师经一卷 天后贤女经一卷 德女问经一卷 贫女小施获弘报经一卷 弥家女经一卷 二人作沙门弟断兄舌经一卷 气嘘杀旃陀罗经一卷 眼能视杀人经一卷 孤独三兄弟经一卷 阿剑佗经一卷 不兰伽经一卷 小申日经一卷 波罗奈媈四姓经一卷(或作妇字) 波姓家主叩书不经一卷 提谓经一卷 强罗经一卷 金转龙王经一卷 苏曷龙王经一卷 三龙王经一卷 虎王经一卷 蝎王经一卷 毒龙蛇施经一卷 放牛法经一卷(今疑是藏中放牛经) 养牛经一卷 阎罗王经一卷(今疑是藏中五天使者经) 饿鬼经一卷 铁杵泥犁经一卷 缘经一卷 药经一卷 苦慧经一卷 慧达经一卷 法足经一卷 身数经一卷 选福经一卷 布施经一卷 助善经一卷 古来经一卷(今疑是藏中古来世时经) 孝顺经一卷 缘本经一卷(今疑是藏中缘本致经) 度世经一卷 法藏经一卷 明住经一卷 善憩经一卷 植质经一卷 名相经一卷 怪异经一卷 灭怪经一卷 本钵经一卷 案钵经一卷 诸法经一卷 与脱经一卷 伏愿经一卷 宝见经一卷 真提经一卷 明义经一卷 见在经一卷 释论经一卷(祐云疑是大智度论抄之一卷) 杂事经一卷 旨解经一卷(祐云疑即义旨杂解) 释学经一卷 度道俗经一卷 诸福德经一卷 说人身经一卷 施色力经一卷 色入施经一卷 戒法律经一卷 未生火经一卷 未生灾经一卷 念佛品经一卷 须弥山经一卷 成败品经一卷(经目或云成败品第四似是楼炭经之品今捡楼炭经无此品) 世间珍宝经一卷(旧录云世间所望珍宝经) 现道神足经一卷 成行无想经一卷 悔过除罪经一卷 深自侥幸经一卷 布施持戒经一卷 生西方斋经一卷 造浴室法经一卷 有疑往解经一卷 长阿含方法经一卷 令人孝有德经一卷 人于出家者经一卷 心应深贫慕经一卷 地水火风空经一卷 求欲者除意经一卷 持戒教人杀生经一卷 七月十五日腊法经一卷 功高憍慢有二意经一卷 欢喜布施有五事经一卷(或作劝字错) 三梦经一卷 三悔处经一卷 二乘无常经一卷 四署经一卷 四等意经一卷 四政断经一卷 四厚经一卷 五署经一卷 五谷世经一卷 五乱经一卷 五邪经一卷 六禅经一卷 六度六十行经一卷 六辈阿惟越致经一卷 七众经一卷 七流经一卷 七使经一卷 七辈人横死经一卷 七岁作善经一卷 八方万物无常经一卷 八双经一卷 九结经一卷 九恼经一卷 九道观身经一卷 十部僧经一卷 十二意经一卷 十二阿练若高行经一卷 十二部经名一卷 三十二僧那经一卷 三十四意经一卷 五十德相经一卷 六十品经一卷 六十二疑经一卷 十二观经一卷 百法经一卷 惟日三昧经一卷 月电三昧经一卷 无言三昧经一卷 阿和三昧经一卷 禅行法经一卷(今疑是藏中禅行法相经) 须弥山譬经一卷 日月譬经一卷 海水譬经一卷 药草喻经一卷 功德天譬经一卷 贤劫譬经一卷 金刚譬经一卷 宝藏譬经一卷 明珠譬经一卷 聚木譬经一卷 四大譬经一卷 五部威仪所服经一卷(或云五部僧服经高僧传云白法祖译) 结界文经一卷 沙弥离戒一卷 五戒报应经一卷 六足阿毗昙经一卷 杂譬喻经六卷(或云诸杂喻) 譬喻经一卷(祐云异出更有一本今且存一) 杂譬喻经一卷(九十一事)</p>
<p>右三百七部三百四十卷(唯初九部九卷有本余者并阙)</p>
<p>并是梁代沙门僧祐录中新集失译诸经。然僧祐本录。祐所新集。总一千三百六部一千五百七十卷。今细搜捡余九百九十九部一千二百三十卷多是诸别生经。或长房等失译录中已载。及有代录之中标其译主。除此之外有三百七部三百四十卷。搜捡长房等录皆未曾载。今新集于此以为失源。然祐录中但云失译不标年代。今且附于宋录之末。庶免遗漏焉</p>
<p>齐萧氏都建业(亦云南齐)</p>
<p>自高帝建元元年己未至。和帝中兴二年壬午。凡经七主二十四年。沙门七人。所译经律。总一十二部三十三卷(于中七部二十八卷见在五部五卷阙本)</p>
<p>沙门昙摩伽陀耶舍(一部一卷经)</p>
<p>沙门摩诃乘(二部二卷律)</p>
<p>沙门僧伽跋陀罗(一部一十八卷律)</p>
<p>沙门达摩摩提(二部二卷经)</p>
<p>沙门求那毗地(三部六卷经集)</p>
<p>沙门释昙景(二部三卷经)</p>
<p>沙门释法化(一部一卷经) 无量义经一卷(第二出见僧祐录荆州隐士刘虬为序)</p>
<p>右一部其本见在</p>
<p>沙门昙摩伽陀耶舍。齐言法生称。中印度人。悟物居情道利无舍。以高帝道成建元二年辛酉。于广州朝亭寺译无量义经一部。耶舍手善隶书口解齐言传受经人。武当山沙门慧表永明三年赍至杨都。缮写流布 五百本生经一卷(见僧祐录祐云未详卷数房云一卷) 他毗利律一卷(齐言宿德律见僧祐录祐未详卷数房云一卷)</p>
<p>右二部二卷其本并阙</p>
<p>沙门摩诃乘。西域人也。栖心妙道结志弘通。以武帝[(阜-十+止)*責]永明年中于广州译五百本生经等二部 善见律毗婆沙十八卷(或云毗婆沙律亦直云善见律见道慧宋齐录及僧祐录)</p>
<p>右一部一十八卷其本见在</p>
<p>沙门僧伽跋陀罗。齐言众贤。西域人。怀道放旷化惠无穷。师资相传云。佛涅盘后优波离既结集律藏讫。即于其年七月十五日受自恣竟以香华供养律藏。便下一点置律藏前。年年如是。优波离欲涅盘持付弟子陀写俱。陀写俱欲涅盘付弟子须俱。须俱付弟子悉伽婆。悉伽婆付弟子目揵连子帝须。目揵连子帝须付弟子旃陀跋阇。如是师师相付至今三藏法师(不出其名)三藏将律藏至广州临上舶反还去。以律藏付弟子僧伽跋陀罗跋陀以武帝永明六年戊辰(房云己巳)共沙门僧祎。于广州竹林寺译出。名为善见律毗婆沙。因共安居。以永明七年己巳岁(房云庚午)七月半受自恣竟。如前师法以香华供养律藏讫。即下一点。当其年计得九百七十五点。点是一年。赵伯休梁大同元年。于庐山值苦行律师弘度。得此佛涅盘后众圣点记年月讫。齐永明七年。伯休访弘度云。自永明七年已后云何不复见点弘度答云。自此已前皆是得道圣人手自下点。贫道凡夫止可奉持顶戴而已。不敢辄点。伯休因此旧点下推至梁大同九年癸亥岁。合得一千二十八年。升依伯休所计推至大唐开元十八年庚午之岁。合得一千二百一十六年。若然则是如来灭度远近参差未堪取行(此墨点记与法显所傅师子国佛牙精舍唱记年岁全悬此云优婆离律藏竟自恣了已手自下点年年如是展转相付流传至今者此或不然寻此善见婆沙非是波离所集乃是部分已后二十部中随彼所宗释一家义撮要而解非全部毗尼也即此撰集后年下一点此或如然若言优波离手自下点者未可即为指南也) 妙法莲华经提婆达多品第十二(一卷今编入妙法华经在第五卷初沙门法献于于阗国得一卷梵本来道慧宋齐录僧祐录云于高昌群译梵本未详孰正) 观世音忏悔除罪咒经一卷(永明八年十二月十五日译见僧祐录及宝唱录)</p>
<p>右二部二卷(提婆达多品见在观世音咒经阙本)</p>
<p>沙门达摩摩提。齐言法意。西域人。悟物情深随方启喻。以武帝永明八年庚午。为沙门法献于杨都瓦官寺译提婆达多品等二部。献时为僧正。初献以宋元徽三年游历西域。于于阗国得经梵本并及佛牙。有迦毗罗神卫护还宋。经至齐永明中共沙门法意译出。佛牙安置钟山上定林寺(佛牙可长三寸围亦如之色带黄白其牙瑞拶凸若今印文而温润光洁颇类珠玉谨案内经佛有四牙一在忉利天一在龙王宫一在师子国一在乌苌国此即乌苌国牙也后忽失之乃现于阗献于于阗请还)到梁普通三年正月忽有数人。并执器仗初夜扣门。称临川殿下奴叛。有人告云。在佛牙阁上请开阁舍视。寺僧从其言。主师至佛牙座前。开函取牙作三礼已。锦巾盛牙绕山东去。后寻却得还安定林。隋文并陈仍在钟岳。至仁寿三年。内使令豫章王暕。从杨州将献文帝。其年五月十五日敕送东禅定寺供养。佛牙灵异具如僧祐佛牙记。此不复广。其东禅定寺。即今大庄严寺是也 须达经一卷(一名须达长者经出中阿含第三十九卷异译见长房录及高僧传祐云建武二年出) 百喻经四卷(亦云百句譬喻经或五卷天竺僧伽斯那撰永明十年九月十日译见僧祐等并云译成十卷此之四卷百事足矣) 十二因缘经一卷(第五出与贝多树下经同本祐云建武二年出见高僧传及房录)</p>
<p>右三部六卷(前二部五卷见在后一部一卷阙本)</p>
<p>沙门求那毗地。齐言德进。中印度人。弱龄从道师事天竺大乘法师僧伽斯那。聪慧强记勤于讽习。所诵大小乘经十余万言。兼学世典明解阴阳。其候时逆占多有征验。故道术之称有闻西域。建元初来至江淮止毗耶离寺。执锡从徒威仪端肃。王公已下竞相请谒。初僧伽斯那于天竺国。抄集修多罗藏十二部经中要切譬喻。撰为一部。凡有百事。以教授新学。毗地悉皆通诵兼明义旨。以武帝永明十年壬申秋九月译为齐文。即百喻经也。复出须达及十二因缘经。自宋大明已后译经殆绝。及其宣流法宝世咸美之。毗地为人弘厚有识度。善于接诱。勤躬行道夙夜匪懈。是以外国僧众万里归集。南海商人悉共宗事。供赠往来岁时不绝。性颇畜积富于财宝。然营建法事已无私焉。于建邺淮侧造正观寺。重阁层门殿房整饰。养徒施化德业甚著。以中兴二年冬卒 摩诃摩耶经一卷(第二出一名佛升忉利天为母说法亦直云摩耶经或二卷见王宗宝唱法上等三录) 未曾有因缘经二卷(度罗睺罗沙弥序亦直云未曾有经第二出见始兴录)</p>
<p>右二部三卷其本并在</p>
<p>沙门释昙景。不知何许人。于齐代译摩耶经等二部。群录直云齐世译出。既不显年。未详何帝 腹中女听经一卷(第五出与无垢贤女经等同本房云见古录)</p>
<p>右一部一卷阙本</p>
<p>沙门释法化。以废帝宝卷永元年中。诵出胎中女听经一部。众录相承并云诵出未详诵意。依而列之以有先译故免疑失(长房内典录云齐时江州沙门道政删改弥勒成佛经一卷此不然如后大乘录中广述房等复云齐代沙门法度于杨都出灰河经一卷毗跋律一卷今以灰河经出杂阿含其毗跋律隋法经录云法度伪造以滥律名今废不立房等又云齐代沙门释法尼释益意经二卷今以此经即是齐未梁初僧法尼闭目诵出者今见有本文理差舛不可流行若言齐末出者祐录何故不载今编疑部正录不存房等又云齐代沙门道备出九伤等经五部五卷群录注疑今依旧为定)</p>
<p>贞元新定释教目录卷第八</p>
<p>贞元新定释教目录卷第九</p>
<p>西京西明寺沙门圆照撰</p>
<p>总集群经录上之九梁萧代都建业(亦云前梁)</p>
<p>自武帝天监元年壬午。至敬帝大平二年丁丑。凡经四主五十六年。缁素九人。所出经律论及诸传记等。并新集失译诸经。总四十七部二百一十七卷</p>
<p>(于中四十一部二百七卷见在六部十卷阙本)</p>
<p>梁沙门释僧祐(三部三十九卷诸录集)</p>
<p>沙门曼陀罗仙(三部一十一卷经)</p>
<p>沙门僧伽婆罗(一十部三十二卷经论传)</p>
<p>沙门释宝唱(二部五十四卷经集尼传)</p>
<p>沙门释明徽(一部一卷尼戒)</p>
<p>王子月婆首那(一部一卷经)</p>
<p>沙门波罗末陀(一十一部二十四卷经论)</p>
<p>沙门释慧皎(一部一十四卷僧传)</p>
<p>无名氏(一部一十六卷佛名经集)</p>
<p>新集失译诸经(一十四部二十五卷经论集) 释迦谱十卷(于齐代撰别有五卷本与此广略异房云四卷恐误见僧祐录及长房内典等录合入齐录随人附梁) 出三藏记集十五卷(祐录自云十卷见有十五见有十卷长房内典二录并云十四见僧祐长房内典等录亦齐时撰) 弘明集十四卷(祐等三录并云十卷今见十四卷僧祐长房内典等录)</p>
<p>右三部三十九卷其本并在</p>
<p>沙门释僧祐。扬都建初寺僧也</p>
<p>本姓俞氏。其先彭城下颇人。父世居建业。祐年数岁入建初寺礼拜。因踊跃乐道不肯还家。父母怜其志且许入道。师事僧范道人。年十四家人密为访婚祐知。而避至定林投法达法师。达亦戒德精严为法门梁栋。祐师奉竭诚。及年满具戒执操坚明。初受业于沙门法颖。颖既一时名匠为律学所宗。祐乃竭思钻求无昏晓。遂大精律部有励先哲。武帝衍深相礼遇。凡僧事硕疑皆</p>
<p>敕审决。年衰脚疾　敕听乘舆入内。为六宫受戒。其见重如此。及齐竟陵文宣王子良。梁临川王宏。南平王伟仪同。陈郡袁昴永康定公。贵嫔丁氏等。并崇其戒范尽师资之敬。凡白黑门徒万有余众。祐洞明律藏兼善文藻。搜集记录撰为部帙。庶寻览之者功省而博达。实法门之纲要释氏之元宗也。自萧齐末爰及梁代。撰释迦谱等三部。自外法苑集世界记师资传等。以非入藏故阙不论。并如三藏记等具显 文殊师利所说摩诃般若波罗蜜经二卷(或一卷亦直云文殊般若波罗蜜经初出与僧伽婆罗出者同大般若第七会曼殊室利分同本编入宝积当第四十六会见李廓录及续高僧传) 法界体性无分别经二卷(第二出今编入宝积当第八会见李廓宝唱二录及续高僧传) 宝云经七卷(初出与陈代须菩提大乘宝云经及唐达摩流支宝雨经等目本异译见陈录及续高僧传)</p>
<p>右三部一十一卷其本并在</p>
<p>沙门曼陀罗仙。梁言弱声。亦云弘弱扶南国人。神解超悟幽明毕观。无惮夷险志在开化。大赍梵经远来贡献。以武帝天监二年癸未届于杨都。敕僧伽婆罗令共翻译。遂出文殊般若等经三部。虽事传译未善梁言。故所出经文句隐质 文殊师利所说般若波罗蜜经一卷(第二出与前曼陀罗出者及大般若曼殊室利分同本房云少胜前曼陀罗所出二卷者) 大乘十法经一卷(初出与元魏觉定所出十法经同本普通年译) 度一切诸佛境界智严经一卷(第二出与元魏昙摩流支入佛境界经同本) 八吉祥经一卷(若人闻此八佛名号不为一切诸鬼神众难所侵第四出与八吉祥咒及八阳神咒经等同本) 孔雀王咒经二卷(亦云孔雀王陀罗尼经第十译与唐义净大孔雀咒王经等同本) 舍利弗陀罗尼经一卷(此咒有神力若能持者雪山有八夜叉王常来拥护所欲随心第一译与支谦所出无量门微密持经等同本) 文殊师利问经二卷(亦直云文殊问经天监十七年于占云馆译袁昙允笔受光宅寺沙门法云详定) 菩萨藏经一卷 解脱道论十二卷(亦云十三卷天监十四年于占云馆译) 阿育王经十卷(或加大字第二出与晋安钦育王传同本异译天监十一年六月二日于杨都寿光殿译见宝唱录)</p>
<p>右一十部三十二卷其本并在(并见长房录续高僧传中都有部数名不备列)</p>
<p>沙门僧伽婆罗。梁言众铠。亦云僧养。扶南国人也。幼而颖悟早附法律。虽经论具探而偏习对法。声闻渐布垂誉海南具足已后广精律藏。勇意观方乐宗开化。闻齐国弘法随舶至都。住正观寺。为天竺沙门求那跋陀弟子。复从跋陀研精方等。未盈炎燠博涉多通。乃解数国书语。值齐历亡坠。道教凌夷。婆罗乃静洁身心外绝交。故拥室栖闲养素资业。大梁御寓搜访术能。以天监五年被敕征召。于扬都寿光殿华林园正观寺占云馆扶南馆等五处传译。即以天监五年景戌至普通元年庚子。译文殊般若经等十部(其梵本并是曼罗献者长房录复云婆罗更出育王传五卷者非也前育王经即是其传不合重载)</p>
<p>初翻经日。于寿光殿武帝躬临法座笔受其文。然后乃付译人尽其经本</p>
<p>敕沙门宝唱慧超僧智法云及袁昙允等相对疏出。华质有叙不坠译宗。天子礼接甚厚引为家僧。所司资给道俗改观。婆罗不畜私财以其[口*新]施成立寺宇。大尉临川王宏接遇隆重。普通五年因疾卒于正观寺。春秋六十有五 经律异相五十卷(天监十五年奉敕撰录云并目录五十五卷今阙目但五十卷其目纂篇题应无别事见宝唱录及长房录) 比丘尼传四卷(晋宋齐梁四代尼行新编入录)</p>
<p>右二部五十四卷其本并在</p>
<p>沙门释宝唱。杨都庄严寺僧也。俗姓峰氏吴郡人。僧祐律师之高足也。博识洽文罕有其匹。武帝甚相崇敬。天监年中频</p>
<p>敕撰集皆惬帝旨。十五年景申又</p>
<p>敕撰集经律异相一部。唱又撰尼传四卷房录之中复有名僧传等七部。非此入藏故阙不论。余并备在续高僧传 五分比丘尼戒本一卷(亦云弥沙塞律云沙弥尼戒本见宝唱录)</p>
<p>右一部一卷其本见在</p>
<p>沙门释明徽。杨都建初寺僧也。戒行精苦习弥沙塞部。徽以宋时觉寿译弥沙塞律。但出比丘戒本而无尼戒。遂以武帝普通三年壬寅。于大律内抄出尼戒一卷。即今见行者是(撰录者曰检此戒中众学之后无七灭诤律本虽略准义合安岂可尼僧有诤不弥其律正文与僧同有故彼律第四十云众学法中唯除污草及水七灭诤法随顺法并同比丘彼师不安理不通也) 大乘顶王经一卷(亦云维摩儿经第三出西晋法护云等王乃随多善恶童子经等同本见长房录及续高僧传)</p>
<p>右一部一卷其本见在</p>
<p>王子月婆首那。中印度优禅尼国王之子(此优禅尼国或云在南天竺亦云在西天竺未能定矣或可此国据在中天之维博西近南故传说差误不定一方)生而俊朗体悟幽微。专学佛经尤工义理。洞晓音韵兼善方言。先于东魏兴和年中译经三部。梁大同中从魏之梁武帝留住。敕遣总知外国使命。因译顶王经一部 金光明经七卷(或六卷二十二品承圣元年于正观寺及杨雄宅出凉世无谶出四卷者有十八品真谛更出四品足前成二十二分为七卷今在删繁录) 无上依经二卷(梁绍泰三年丁丑九月八日于平国县南康内史刘文陀请令译见经后记房云陈代出者非也诸家历并无绍泰三年如别录中) 涅槃经本有今无偈论一卷(房云太清四年捡会诸年历太清不至四年已下并同) 决定藏论三卷(中有梁言字是梁代译其文句是真谛出也) 大乘起信论一卷(初出与唐实叉难陀出者同本承圣二年癸酉九月十日于衡州始与建兴寺出月婆首那等传语沙门智证等执笔并制序见论序) 如实论一卷(初题云如实论及质难品房云太清四年出) 仁王般若经一卷(承圣三年于豫章宝田寺译第三出与西晋法护等出者同本) 弥勒下生经一卷(承圣三年于豫章宝田寺译第五出与罗什出者同本) 十七地论五卷(与唐译瑜伽师地论同本翻得五卷遇难遂辍见续高僧传太清四年于富春令陆元哲宅为沙门宝琼等二十名德译) 中论一卷(房云太清四年出) 三世分别论一卷(房云太清四年出已上并见长房内典等录)</p>
<p>右一十一部二十四卷(如实论上六部一十五卷见在仁王经下五部九卷阙本)</p>
<p>沙门波罗末陀。梁言真谛。或云拘罗那他。此曰亲依。并梵文名字也。本西印度优禅尼国人。婆罗门种姓。颇罗堕景行澄明器宇清肃。风神爽拔悠然自远。群藏广部罔不厝怀。艺术异能偏素谙练。虽遵融佛理而以通道知名。远涉艰开无惮夷险。历游诸国遂止中天。梁武大同中敕直省张汜等。送扶南献使返国。仍遣聘。中天竺摩伽陀国。请名德三藏并求大乘诸论杂华经等。真谛远闻行化仪轨圣贤。搜选名匠惠益氓品。彼国乃屈真谛并赍经论恭膺帝旨。既素蓄在心涣然闻命。以大同十二年八月十五日达于南海。沿历险阔仍滞两春。以太清二年闰八月始届都邑。武皇面申礼敬安置于宝云殿竭诚供养。帝欲传翻经教不羡秦时。更出新文有逾齐日。属道销梁季寇羯凭凌法为时崩。不果宣述乃步入东土。又往富春令陆元哲创奉问律将事传译。招延英秀沙门宝琼等二十余人。翻十七地论适得五卷。而国难未静侧附通传。至大宝年为侯景请还在台供养。于斯时也兵饥相接法几颓焉。会元帝启祚承圣清夷。乃止于金陵正观寺。与愿禅师等二十余人翻金光明经。三年二月还返豫章。又往新吴始兴。后随萧大保度岭至于南康。并随方翻译栖遑靡托。谛于梁代所出经论总十一部。梁末入陈复出经论如后所述。长房内典等录有十八部论一卷亦云谛译。今寻文句非是谛翻。既与部执本同不合再出。今此删之如别录中述。复有金光明疏等六部二十六卷。并是真谛所撰。亦并删之(长房内典等录复云天监十五年竺道贤献优娄频螺经一卷直云献上不辩委曲且编疑录此删不载) 高僧传十四卷(序录一卷传十三卷共成十四卷天监十八年撰见长房内典二录)</p>
<p>右一部一十四卷其本见在　沙门释慧皎未详氏族会稽上虞人。学通内外博训经律。住嘉祥寺春夏弘法秋冬著述。撰涅槃梵网义疏。又以唱公所撰名僧颇多浮冗。因遂开例成广著高僧传一部。始于汉明帝永平十年终至梁天监十八年。凡四百五十三载。二百五十七人。又傍出附见者二百三十九人。都合四百九十六人。开其德业大为十列。其序略云。前之作者或嫌以繁广删减其事。而杭迹之奇多所遗削。谓出家之士处国宾王。应傲然自远高蹈独绝寻辞荣弃爱。本以励俗为贤。若此而不论竟何所纪。又云前代所撰多曰名僧。窃谓名之与高如有优劣。至若实行潜光则高而不名寡德适时则名而不高。名而不高本非所纪。高而不名则备之今录。故省彼名音代以高字。谨详览此传义例甄著文词婉约。实可以传之不朽永为龟镜矣 大佛名经十六卷(内题但云佛名经或三十二卷或十四卷)</p>
<p>右一经时俗号为马头罗刹佛名传。出梁代未详撰者名姓。开元录云。似是近代所集乃取留支所译十二卷者错综而成。于中取诸经名目。后取辟支佛名及菩萨名诸经阿罗汉名。以为三宝次第。总有三十二件。礼三宝后皆有忏悔。忏悔之下仍引马头罗刹伪经置之。于后乃以凡俗鄙语杂于圣言。本经虽真以有伪杂作此校量。编于伪妄乱真录中不得入藏。由斯可否已数百年。圣上文思聪明远承付嘱。崇阐释教导扬真乘。亲验其文许编入藏。贞元十五年十月二十三日乃颁制曰。大佛名经一部十六卷。左右监门卫将军知内侍省事马承倩奏。前件经未入藏目录。敕旨宜令所司附入目录。又旧录云。寻其所集之者全是庸愚。只如第四卷中南无法显传经在法宝中列此。是行记元非是经。置法宝中谬误之甚。古来语曰。虽闲三藏对事犹迷以传为经。斯其事也。以编集传经请除之。又旧录云。如第九卷云。南无富楼那(唐言具满)南无弥多罗(唐言慈尼者子)大唐大遍觉三藏玄奘译云满慈子。经中分二今请合称。又云南无阿难罗睺罗此乃二人。经中合一今请分二。亦何过焉。诸如此流伏请改正。下顺人望上副天心。编入贞元新定释教目录(传出梁朝附于梁代) 新集失译诸经 摩利支天经一卷(或云小摩利支天经是陀罗尼集经第十卷初摩利支经少分异译) 六字神咒王经一卷(第二出与六咒王经同本) 虚空藏菩萨问佛经一卷(亦云虚空藏菩萨问七佛陀罗尼咒经亦云七佛神咒经初出与隋译如来方便善巧咒经同本) 三劫三千佛名经三卷(过去庄严劫千佛名经卷上现在贤劫千佛名经卷中未来星宿劫千佛名经卷下见长房入藏录彼为三本经今合为一部) 牟梨曼陀罗咒经一卷(或无经字) 阿吒婆拘鬼神大将上佛陀罗尼经一卷(亦直云阿吒婆拘咒经) 阿弥陀鼓音声王陀罗尼经一卷 大普贤陀罗尼经一卷 大七宝陀罗尼经一卷 六字大陀罗尼经一卷 长者女庵提遮师子吼了义经一卷 菩萨五法忏悔文一卷(亦名菩萨五法忏悔经) 陀罗尼杂集一卷 大乘五阴论一卷(婆薮盘豆菩萨造见陈朝大乘寺藏录初出与唐译大乘五蕴论同本)</p>
<p>右一十四部二十五卷除五阴论。余并入藏见长房等失译录中阙而不载。寻其文句非是远代。故编梁末以为梁代失源云</p>
<p>魏元氏初都恒安南迁洛阳后迁邺(亦云后魏)</p>
<p>始从道武帝皇始元年景申(即东晋太元二十一年也)终梁魏孝靖帝武定八年庚午。凡一十三帝一百五十五年(五帝都恒安至孝文帝大和十八年南迁七帝都洛阳二主都邺)</p>
<p>缁素一十二人所译经论传等总八十三部二百七十四卷。于中七十三部二百五十五卷见在一十部一十九卷阙</p>
<p>沙门释慧觉(一部一十三卷集经)</p>
<p>沙门释昙曜(三部七卷经传)</p>
<p>沙门吉迦夜(五部一十九卷经论传集)</p>
<p>沙门昙摩流支(三部八卷经)</p>
<p>沙门释法场(一部一卷经)</p>
<p>沙门勒那摩提(三部九卷论)</p>
<p>沙门菩提留支(三十部一百一卷经论)</p>
<p>沙门佛陀扇多(一十部一十一卷经论)</p>
<p>婆罗门瞿昙般若流支(一十八部九十二卷戒论)</p>
<p>王子月婆首那(三部七卷经)</p>
<p>沙门毗目智仙(五部五卷论)</p>
<p>沙门达磨菩提(一部一卷论) 贤愚经十三卷(或十五卷或十六卷或十七卷亦云贤愚因缘经见道慧宋齐录及僧祐录)</p>
<p>右一部一十三卷其本见在</p>
<p>沙门释慧觉。一云昙觉。祐云。昙觉凉州人。墙仞连霄风神爽悟。戒地清拔慧鉴通微。于于阗国得经梵本。以太武皇帝太平真君六年乙酉。从于阗还到高昌国。共沙门威德译贤愚经一部。见靖迈经图(按梁沙门僧祐贤愚经记云河西沙门释昙威德等凡有八僧结志游方远寻经典于于阗大寺遇般遮于瑟者汉言五年一切大众集也三藏诸学各弘法宝说经讲律依业而教德等八僧随缘分听于是竞习胡音折以汉义精思通译各书所问还至高昌乃集为一部既而逾越流沙赍到凉州于时沙门释慧明河西宗匠道业渊博总持方等以为此经所记源在譬喻譬喻所明兼载善恶相翻即贤愚之分也前代传经已多譬喻故因事改名号曰贤愚焉) 大吉义神咒经二卷(或四卷见法上录) 净度三昧经一卷(第四出见竺道祖录及续高僧传) 付法藏传四卷(第二出见菩提留支录及续高僧传)</p>
<p>右三部七卷(吉义咒经一部二卷见在净土经等二部五卷阙本)</p>
<p>沙门释昙曜。未详何许人也。少出家摄行坚贞风鉴闲约。以魏和平年中任北台照玄统。绥缉僧众妙得其心。住恒安石窟通乐寺。即魏帝之所造也。去恒安西北三十里武周山北面石崖就而镌之建立佛寺。名曰灵岩。龛之大者举高二十余丈可受三千许人。面别镌像穷诸巧丽。龛别异状骇动人神。栉比相连三十余里。东头僧寺恒供千人。碑碣见在未卒陈委。先是太武皇帝太平真君十年司徒崔皓邪佞谀词。令帝崇重道士寇谦之拜为天师。珍敬老氏残害释种焚毁寺塔。至庚寅年大武感致疠疾方始开悟。兼有白足禅师来相启发。生愧悔心即诛崔皓。埋之都市以口为厕令众秽之。至壬辰年大武云崩孙文成立。即起塔寺搜访经典。毁法七载三宝还兴。曜慨前陵废欣今重后。以和平三年壬寅故于北台石窟集诸德僧。对天竺沙门译吉义等经三部。流通后贤意在无绝 大方广菩萨十地经一卷(第五出与罗什庄严菩提心经等同本见始兴录及道慧宋齐录) 称扬诸佛功德经三卷(亦名集诸佛华经一直名集华经一名现在名经或四卷第三出罗什等出者同本见道惠宋齐录) 方便心论一卷(或二卷凡四品第二出与东晋觉出者同本见道慧宋齐录及僧祐录) 付法藏因缘传六卷(或无因缘字亦云藏经或四卷或二卷见道慧宋齐录第三出与宋智严魏昙曜出者同本亦见僧祐录) 杂宝藏经八卷(录云十三卷未详今只有八卷或即分此为十三也见道慧宋齐录及僧祐录)</p>
<p>右五部一十九卷</p>
<p>沙门吉迦夜。魏云何事。西域人也。游化在虑导物为心。以孝文帝延兴二年壬子。与照玄统沙门昙曜译大方广十地等经五部。刘孝标笔受 信力入印法门经五卷(正始元年出华严眷属经) 如来庄严智慧光明入一切佛境界经二卷(亦名如来入一切佛境界景明二年于白马寺出第一译与梁僧伽婆罗度一切诸佛境界智严经同本) 金色鹿王经一卷(初出与瞿昙流支译同本正始四年出法上录云菩提留支后更重勘)</p>
<p>右三部八卷(前二部七卷见在后一部一卷阙本)</p>
<p>沙门昙摩流支。魏云法希。亦曰法乐。南印度人。弃家入道偏以律藏传名。弘道为务感物而动。宣武帝世游化洛阳。以景明二年辛巳至正始四年丁亥。为宣武帝译信力等经三部。沙门道宝笔受。见长房录等 辩意长者子经一卷(或云辩意长者子所问经一名长者辩意经见法上录)</p>
<p>右一部一卷其本见在</p>
<p>沙门释法场。未详何许人也。亦以宣武帝时于洛阳译辩意经一部(撰经者曰谨按高僧等传并云晋时道安出家数载方启师求经师创付辩意经一卷可五千言一览便诵又安公失译复载其名准此东晋之时辩意已行于世如何至魏宣武始云法场出也) 妙法莲华经论一卷(婆薮盘豆菩萨造亦云法华经论传侍中崔光僧朗等笔受见长房录初出与菩提留支译者大同小异题云妙法莲华经优婆提舍) 究竟一乘宝性论四卷(亦云宝性分别七乘僧上论或二卷或五卷于赵欣宅出见宝唱录第二出译与菩提留支出者同本) 宝积经论四卷(第二出与菩提留支大乘宝积经论同本见宝唱录)</p>
<p>右三部九卷(前二部五卷见在后一部四卷阙本)</p>
<p>沙门勒那摩提。或云婆提。魏言宝意。中印度人。学识优赡理事兼通。三藏教文凡诵一亿偈。偈三十二字。尤明禅观意在游化。以宣武帝正始五年戊子初届洛邑遂译法华论等三部。沙门僧朗觉意侍中崔光等笔受。当翻经日于洛阳内殿。菩提留支传本。勒那扇多参助。其后三德乃徇流言。各传师习不相询访。帝以弘法之盛略叙曲烦敕三处。各翻讫乃参校。其间隐没互有不同。致有文旨时兼异缀后人合之共成通部。见宝唱等录(所以法华宝积宝性等论各有两本耳)初宝意沙门神理标异领牒魏词遍尽隅隩。帝每令讲华严经。披释开悟精义每发。一日正处高座。忽有持笏执名者形如大官。云</p>
<p>奉天帝命来请法师讲华严经。意曰。今以法席尚未停止。待讫经文当从来命。虽然法事所资独不能建。都讲香火维那梵呗咸亦须之可请令定。使者即如所请。见讲诸僧既而法事将了。又见前使云。奉天帝命故来下迎意。乃含笑熙怡告众辞诀。奄然卒于法座。都讲等四僧亦同时俱逝。凡所闻见叹未曾有 毗耶娑问经二卷(长房等录并云宝意于洛阳译今按经序乃云太和四年瞿昙流支于邺都译今移在瞿昙录中) 十地经论十二卷(注云初译有未善魏言多器世间为盏子世间后因入殿齐见诸宿德从弟子索器乃总授钵幞因悟器器是总名遂改为器世间此十地论长房等录勒那摩提二处俱载今按崔光论序乃云菩提流支勒那摩提在洛阳殿内二人同译佛陀扇多传语帝亲笔受二录名在理将未可今合为一本在留支录中) 龙树菩萨和香方一卷(凡五十法今以非三藏教故未录之)</p>
<p>上之三部今并删也 金刚般若波罗蜜经一卷(永平二年于胡国译是第二出僧朗笔受与秦世罗什及般若第九会能断金刚分等同本见法上录) 弥勒菩萨所问经一卷(第二出与大乘方等要慧经同本于赵欣宅译觉意笔受今编入宝积第四十一会改名弥勒菩萨问八法会) 胜思惟梵天所问经六卷(神龟元年于洛阳译是第三出与护持心罗什思益正同本异出见法上录及续高僧传) 深密解脱经五卷(全本初译延昌三年于洛阳出僧辩笔受与唐译解深密经及相续解脱解节经等并同本见法上录及续高僧传) 入楞伽经十卷(延昌二年译是第二出与宋功德贤四卷楞伽及唐译大乘入楞伽经同普明寺僧朗道湛笔受见续高僧传) 大萨遮尼乾子所说经十卷(或云受记无所说字或八卷一名菩萨境界奋迅法门经正光元年于洛阳为司州牧汝南王出第二译与神通变化经同) 无字宝箧经一卷(初出僧朗笔受与唐译大乘离文字经等同本) 伽耶山顶经一卷(亦云伽耶顶经第二出与罗什文殊问菩提经等同本) 谤佛经一卷(第二出西晋法护决定总持经同本) 大方等修多罗王经一卷(初出觉之转有经同本) 佛语经一卷(初出与同世崛多出者同本僧朗笔受) 佛名经十二卷(或云十三卷或分为二十卷正光年于胡相国第译见续高僧传) 护诸童子陀罗尼经一卷(亦云护诸童子请求男女陀罗尼经) 法集经六卷(或七卷或八卷延昌四年于洛阳出) 差摩婆帝受记经一卷(正光六年于洛阳出) 不增不减经一卷(正光六年于洛阳出七纸云二卷者误) 十地经论十二卷(或十五卷天亲菩萨造释十地经永平元年四月于大极紫亭译帝亲笔受后付沙门僧辩等记尽论文至夏首毕见崔光序) 弥勒菩萨所问经论五卷(或六卷或七卷十卷释弥勒所问即宝积第四十一会是洛阳赵欣宅出) 大乘宝积经论四卷(第一译与宝出者同本异译单卷宝积经即第四十会普明菩萨会) 金刚般若波罗蜜经论三卷(天亲菩萨造永平二年于胡相国宅出僧朗笔受第一译与唐义净所出能断金刚论同本) 文殊师利菩萨问菩提经论二卷(一名伽耶山顶论婆薮盘豆菩萨造天平二年在邺城殷同寺出僧辩道堪笔受) 法华经论二卷(题云妙法莲华经优波提舍或一卷昙林笔受并制序第二出前宝意出者同本初有归敬颂者是见续高僧传) 胜思惟梵天所问经论四卷(或三卷普泰元年洛阳元桃杨宅出僧辩僧朗笔受录云十卷应误见续高僧传) 无量寿经论一卷(题云无量寿优婆提舍愿生偈婆薮盘豆菩萨造永安二年于洛阳永宁寺出僧辩笔受) 十二因缘论一卷(净意菩萨造) 百字论一卷(提婆菩萨造) 破外道小乘四宗论一卷(提婆菩萨造) 破外道小乘涅槃论一卷(提婆菩萨造) 宝性论四卷(或五卷初出与宝意出者同本已上并见在长房录及内典录)</p>
<p>右三十部一百一卷(前二十九部见在后宝性论一部阙本)</p>
<p>沙门菩提留支。魏言道希。北印度人也。遍通三藏妙入总持志在弘法广流视听。遂挟道霄征远莅葱左。以魏永平之岁至止东华。宣武下敕殷勤敬劳。后处之永宁大寺供侍甚丰。七百梵僧并皆周给。敕以留支为译经之元匠也。其寺本孝明帝熙平元年灵太后胡氏所立。在宫前阊阖门南御道之东。中有九层浮图架水为之。举高九十余丈。上有金刹复高十丈。出地千尺去台百里已遥见之。初营基日掘至黄泉获金像三十二躯。太后以为嘉瑞奉信法之征也。是以饰制瑰奇穷世华美。刹表置金宝瓶容二十五斛。承露金盘一十一重铁锁角张。槃及锁上皆有金铎如一石瓮。九级诸角皆悬大铎。上下凡有一百三十枚。其塔四面九间六窗三户。皆朱漆扉扇垂诸金铃。层有五千四百枚。复施金铎铺首。佛事精妙弹土木之工。绣柱金铺惊骇心目。高风永夜铃铎和鸣。锵锵之音闻十余里。北有正殿形拟太极。中诸像设金玉珠绣。作工巧绮冠绝当世。僧房周接千有余间。台观星罗参差间出。雕饰朱紫缋以丹青。括柏桢松异草丛集。院台周匝皆施椽瓦。正南三门楼开三道三重。去地二百余尺。状若天门赫奕华丽。夹门列四力士四师子。饰以金玉庄严焕烂。东西两门例皆如此。所可异者唯楼两重北门通道侠路而置。其四门外树以青槐亘以渌水。京师行旅多庇其下。路断飞尘不由淹云之润清风送凉。岂藉合欢之发。乃诏中书舍人常景制寺碑文。故云须弥宝殿兜率净宫莫尚于斯是也。外国所献经像皆在此寺。寺既初成明帝及太后共登浮图视宫中如掌内。下临云雨上天清朗。以见宫中事故禁人不听登之。时有西域沙门菩提达摩者。波斯国人也。越自西域来游洛京。见金盘炫日光照云表宝铎含风响出天外。歌咏赞叹疑是神工。自云年一百五十岁。历涉诸国靡不周遍。如此寺精庐阎浮所无也。讫佛境界亦无有比。口唱南无合掌连日。孝昌二年大风发屋拔树。刹上宝瓶随风而堕入地丈余。复命工人更安新者。至永熙三年二月为天所震。帝登凌云台望火。遣南阳王宝炬录尚书孙稚将羽林一千人来救。于斯时也雷雨晦冥霰雪交注。第八级中平旦火起。有二道人不忍焚烬投火而死。其焰相续经余三月。入地刹柱乃至周年犹有烟气。其年五月有人从东莱郡至云。见浮图在于海中光明俨然。周睹非一。俄而云雾乱起失其所在。至七月平阳王为侍中斛斯椿所胁西奔长安。至十月而洛京迁于漳邺。先时留支奉</p>
<p>敕创翻十地经论。厥初命章宣武皇帝亲自笔受。然后方付沙门僧辩等讫尽论文。佛法隆盛英俊蔚然。相从传授孜孜如也。三藏留支从洛阳宣武帝永平元年戊子。至邺都孝靖帝天平二年乙卯。将三十年相继翻译出金刚般若等经十地等论共三十部。帝又敕清信士李廓撰众经录。廓学通玄素条贯经论雅有标拟。故其录云。三藏法师留支房内。经论梵本可有万夹。所翻新文笔受[葶-丁+呆]本满一间屋。然其慧解与勒那相亚。而神悟聪敏洞善方言。兼工咒术则无抗行矣。尝坐井口澡灌内空。弟子未来无人汲水。留支乃操柳枝聊撝井中。密加诵咒才始数遍。泉水上涌平及井栏。即以钵酌用之盥洗。旁僧具见莫测其神。咸共嘉叹大圣人也。留支曰。勿妄褒赏斯乃术法。外国共行此方不习谓为圣耳。惧惑世罔遂秘不宣 奋迅王问经二卷 不必定入印经一卷 一切法高王经一卷 第一义法胜经一卷 一顺中论二卷(已上五部七卷长房等录并云菩提留支所译今按经初本译序记并云瞿昙流支非菩提也今移在瞿昙录中) 宝髻菩萨四法经论一卷 三具足经论一卷 转法轮经论一卷(已上三部三卷房等亦云菩提留支所译按序记乃是毗目智仙故此三部亦移录) 众经论目录一卷(此是留支所撰非是梵本别翻今目录中叙此不复存也) 菩萨境界奋迅法门经十卷(宝唱录云菩提留支译今以即是萨遮尼乾子经异名故不存别) 十法经一卷(元象二年于邺都出第二译与梁伽婆罗出者同本今编入宝积当第九会名大乘十法会) 无畏德菩萨经一卷(亦云无畏德女经元象二年于邺都译第五出阿术达经等同本编入宝积当第三十三会昙林笔受) 如来师子吼经一卷(正光六年于洛阳出第一译与唐日照方广师子吼经同本) 银色女经一卷(元象二年于邺都译第二出与西晋法炬前世三转经同本) 正恭敬经一卷(一名威德陀罗尼中说经或名正恭敬经元象二年邺都出第一译与阇那崛多善恭敬经同本) 转有经一卷(元象二年于邺都译第二出与菩提留支方等修多罗同本) 阿难陀目佉尼诃离陀邻尼经一卷(第八译与支谦无量门微密持经同本) 金刚上味陀罗尼经一卷(正光六年于洛阳出第一译与隋崛多金刚场经同本) 摄大乘论二卷(普泰元年于洛阳出与陈真谛唐玄奘所译摄论同本阿僧佉作) 无字宝箧经一卷(元象二年于邺都出第二译与留支等出者同上十部并见隋费长房录及唐内典录等)</p>
<p>右一十部一十一卷(前九部十卷见在后一部一卷阙)</p>
<p>沙门佛陀扇多。魏言觉定。北印度人。神悟聪敏内外博通。特善方言尤工艺术。以孝明帝正光六年乙巳至孝靖帝元象二年己未。于洛阳白马寺及邺都金华寺。译十法等经十部。沙门昙林等笔受 得无垢女经一卷(或无得字一名论义辩才法门兴和三年于邺都出第三译与宝积无垢施会及法护离垢施经同本见长房录) 圣善住意天子所问经三卷(兴和二年于邺城金华寺出昙林笔受第五译或四卷与宝积善住意会及法护如幻三昧经等同本见长房录) 毗耶娑问经二卷(初出与宝积广博仙人会同本兴和四年七月十七日于尚书令仪同高公第译三十日毕沙门昙林笔受见经前叙记) 奋迅王问经二卷(第二出与罗什自在王经同本兴和四年七月三十日于尚书令仪同高公第内启夹创译沙门昙林笔受见经前序记) 不必定入定印经一卷(初出与唐义净入定不定印经同本兴和四年九月十九日于尚书令仪同高公第译沙门昙林笔受见经前序记) 一切法高王经一卷(一名一切法义王经第三出与诸法勇王经等同本兴和四年六月二十三日在窦太尉定昌寺译沙门昙林笔受见经前序记) 第一义法胜经一卷(初出与大威灯光仙人经同本兴和四年九月一日于尚书令仪同高公第译沙门昙林笔受见经前序记) 金色鹿王经一卷(兴和四年于金华寺沙门昙林笔受第二出与昙摩留支出者同本见长房录) 八部佛名经一卷(亦云佛经兴和四年于金华寺出沙门昙林笔受见长房录) 顺中论二卷(无著菩萨造武定元年八月十日尚书令仪同高公第译沙门昙林笔受) 唯识论一卷(一名破色心或云唯识无境界论在金华寺出天亲菩萨造第一译与陈真谛唯识论及唐译二十唯识论并同本见长房录) 壹输卢迦论一卷(龙树菩萨造在金华寺出见长房录云伊迦输卢迦论) 正法念处经七十卷(兴和元年于邺城大丞相高澄第译昙林僧昉等笔受见长房录) 无垢优婆夷问经一卷(兴和四年出见长房录) 解脱戒本一卷(出迦叶毗部武定元年在邺部侍中尚书令高澄请出见经前序僧昉笔受并制序亦见长房录) 菩萨四法经一卷(金华寺出昙林李希义等笔受见长房录) 宝意犹儿经一卷(于金华寺为高仲密出见长房录) 犊子道人问论一卷(于金华寺为高仲密出李希义笔受见长录)</p>
<p>右一十八部九十二卷(解脱戒上一十五部八十九卷见在菩萨四法下三部三卷阙本)</p>
<p>婆罗门瞿昙般若流支。魏云智希。中印度波罗奈城净志之种。少学佛法妙闲经旨。神理标异领悟方言。以孝明帝熙平元年游寓洛阳。后京师迁邺亦与时从。以孝靖帝元象元年戊午至武定元年癸亥。于邺城内在金华昌定二寺及尚书令仪同高公第内。译得无垢女等经一十八部。沙门僧昉昙林居士希义等笔受 回诤论一卷。业成就论一卷(已上二论长房等录皆云瞿昙流支译今按经初本译序记乃云毗目仙今依经记为正)</p>
<p>又续高僧传云。当魏时有沙门菩提流支。与般若流支前后出经。而众录传写率多轻略。各去上字但云流支。而不知是何流支迄今群录译目相摄难得详定。升今搜校实录件注如前。余所未见侯诸后进耳 摩诃迦叶经二卷(亦云大迦叶经或无大字兴和三年于骠骑大将军左仆射内侍中司徒公孙腾第译见经前序今编入宝积当第二十三会) 僧伽吒经四卷(元象元年于司徒公孙腾第译见续高僧传) 频婆娑罗王问佛供养经一卷(兴和三年出增一阿含第二十六异译见长房录)</p>
<p>右三部七卷(前二部六卷见在后一部一卷阙本)</p>
<p>王子月婆首那。魏言高空。中印度优禅尼国王子。以孝靖帝元象元年戊午讫兴和三年辛酉。于邺都司徒公孙腾之第。译迦叶等经三部。沙门僧昉笔受。首那从魏之梁及于陈代更译诸经。如别所述 宝髻菩萨四法经论一卷(题云宝髻经四法优婆提舍天亲菩萨造兴和三年九月一日在金华寺为御史中丞高仲密译沙门昙林笔受见经前序记) 三具足经论一卷(题云三具足经优婆提舍天亲菩萨造兴和三年九月十三日在金华寺为骠骑大将军高仲密译沙门昙林笔受见经前序记) 转法轮经论一卷(题云转法轮经优婆提舍天亲菩萨造兴和三年八月十一日在金华寺为开府仪同三司渤海高仲密译沙门昙林笔受见经前序记) 业成就论一卷(天亲菩萨造初出与唐译大乘成业论同本兴和二年七月二十五日为高仲密于金华寺译沙门昙林笔受见经前序记) 回诤论一卷(龙树菩萨造兴和三年三月二十日于金华寺为骠骑大将军开府仪同三司御史中尉渤海高仲密译沙门昙林笔受见经前序)</p>
<p>右五部五卷其本见在</p>
<p>沙门毗目智仙。北印度乌苌国人。刹利王种释迦之苗裔。曩者流离王坏迦毗罗城诛残释种。当斯时也有四释子。忿其见逼不思犯戒出外拒军。流离遂退归还本国城中不受。告曰。吾为法种誓不行师。汝退彼军非吾族也。既被放斥远投诸国。本是圣胤竞宗树之。四释支离皆王一国。今乌苌梵衍王等并其后也。嗣胤相承于今不绝。智仙法师即斯王种。妙闲三藏最善毗昙。与瞿昙流支同游魏境。至瞿昙流支尊事为师。以孝靖帝兴和三年辛酉。于邺城内在金华寺。共瞿昙流支译宝髻论等五部。沙门昙林笔受。骠骑大将军开府仪同三司御史中尉渤海高仲密为。檀越启请供养。并见经前序记。而智仙法师游方弘化。逾越沙险志在利生。既启梵文应多部卷。但余见浅狭寻览未周。所睹五部经件述如右。后进傥遇幸希续补。使法门无谬岂不善欤。自魏及唐传录非一。智仙法师未蒙编载。弘法之名莫著。高行之迹靡彰。伤哉悲哉深可叹矣 涅槃论一卷(或云大般涅槃经婆薮盘豆菩萨造略释大经见内典录初出)</p>
<p>右一部一卷其本见在</p>
<p>沙门达磨菩提。此云法觉。内典录云达磨菩提译涅槃论。不显帝代而编魏末。今同彼附于此中(复有涅槃论三卷亦题达摩菩提译寻文乃释前论或疑是人造)</p>
<p>齐高氏都建业(亦云北齐)</p>
<p>从文宣帝天保元年庚午。至高恒无谥承光元年丁酉。凡经六主二十八年。缁素二人。所出经论八部五十二卷</p>
<p>沙门那连提梨耶舍(七部五十一卷经论)　居士万天懿(一部一卷经) 菩萨见实三昧经十六卷(或十四卷大统四年于天平寺出今编入宝积当第六十会) 大集月藏经十卷(题云大集经月藏分第十二或十二卷或十五卷或直云月藏经大统二月于天平寺出) 大集须弥藏经五卷(内题云大乘大集经须弥藏分第十五或题云须弥藏经天保元年于天平寺出) 大悲经五卷(天保九年于天平寺出大周录云涅槃支流) 月灯三昧经一卷(或十卷天保八年于天平寺出) 施灯功德经一卷(亦名然灯经天保九年于天平寺出) 法胜阿毗昙心论经六卷(大德优波扇多造或七卷或无法胜字或加别译字或云法胜字或加别译阿毗昙论清河二年北天寺出并见长房录)</p>
<p>右七部五十一卷其本并在</p>
<p>沙门那连提梨耶舍。齐言尊称。北印度乌场国人。正音应云邬茶茶音持耶反。奘法师云。乌仗那唐翻之苑。谓昔轮王之苑囿。其王与佛同氏亦姓释迦。刹帝利种。齐云土田主也。由劫初之时先为分地主因即号焉。今所谓国王者是也。舍年十七发意出家。寻值名师备闻正教。二十有一得受具足戒。闻诸宿老叹佛景迹。或言。某国有钵某国有衣顶骨牙齿。神变非一。遂即起心愿得瞻奉。以戒初受须知律相。既满五夏发足游方。所以天梯石台之迹。龙庙宝塔之方。广周诸国并亲顶礼仅无遗逸。曾寄竹园寺一住十年。通履僧坊多值明德。有一尊者。深识人机见。语舍云。若能静修应获圣果。恐汝游涉终无所成。尔日虽闻情无领悟。晚来欲想悔将何及。耶舍北背雪山南穷师子。历览圣迹仍旋旧坏。乃睹乌场国主真大士焉。自所经见罕俦其类。试略述之。安民以理民爱若亲。后夜五更先礼三宝香华伎乐竭诚供养。日出升殿方览万机。次到辰时香水浴像。宫中常设日百僧斋。王及夫人手自行食。斋后消食习诸武艺。日景将昳写十行经。与诸僧共谈法义。复与群臣量议治政。暝入佛堂自奉灯烛。礼拜读诵各有恒条。了其常业乃还退静。三十余年斯功不替。王有百子诚孝居怀。释种余风胤流此国。但以寺接山阜野火所焚。各相差遣四远投告。六人为伴行化雪山之北。至于峻顶见有人鬼二路。人道荒险鬼道利通。行客心迷错寻鬼道。渐入其境便遭杀害。昔有圣王。于其路首作毗沙门天王石像手指人路。同伴一僧错入鬼道。耶舍觉已口诵观音神咒。百步追及已被鬼害。自以咒力得免斯厄因复前行。又逢山贼专念前咒便蒙灵卫。贼来相突对目不见。循路东指到芮芮国值突厥乱西路不通。反卿意绝。乃随流转北至泥海之旁。南距突厥七十余里。彼既不安远投齐境。天保七年届于邺都。文宣帝洋极见殊礼偏异恒伦。耶舍时年四十。骨梗雄雅物议弹之。缘是文宣礼遇隆重。安置天平寺中请为翻经三藏。殿内梵本千有余夹</p>
<p>敕送于寺处以上房。为建道场供穷珍妙。别立厨库以表尊崇。舍从文宣帝天保八年丁丑。至高纬(无谥)天统四年戊子。于邺城天平寺译菩萨见实经等七部。敕照玄大统沙门法上等二十余人监掌翻译。照玄都瞿昙般若流支长子沙门达摩阇那(齐言法智)及居士万懿传语。舍于齐时大兴正法弘畅众心。文宣重法殊异躬偏恭敬。其奉信推诚为如此也。耶舍每于宣译之暇时陈神咒。冥救显助立功多矣。未几授昭玄都俄转为统。所获供禄不专自资。好起慈惠乐兴福业。设供饭僧施诸贫乏。狱囚系畜咸将济之。市廛闹所多造义井。亲自漉水津给众生。又于汲郡西山建立三寺。依泉旁谷制极山美。又收养疠疾男女别坊。四事供承务令周给。又往突厥客馆劝持六斋羊料放生受行素食。又曾遇病百日不起。天子皇后躬问起居。耶舍叹曰。我本外客德行未隆。乘舆今降重法故尔。内抚其心愧惧交集。耶舍后至隋代更出诸经。备在隋录具如后述 尊胜菩萨所问一切诸法入无量门陀罗尼经一卷(第三出与无涯持法门经等同本或直云尊胜菩萨所问经亦直云入无量门陀罗尼经)</p>
<p>右一部一卷其本见在</p>
<p>居士万天懿本姓拓跋。北代云中人也。魏分十姓因为万俟氏。世居洛阳故复为河南人也。后单称万氏。少曾出家师婆罗门。而聪慧有志力。善梵书梵语兼工咒术。由是应召得预翻传之数。懿以武成帝湛河清年中。于邺都自译尊胜菩萨所问经一部。见长房录</p>
<p>贞元新定释教目录卷第九</p>
<p>贞元新定释教目录卷第十</p>
<p>西京西明寺沙门圆照撰</p>
<p>总集群经录上之十</p>
<p>周宇文氏都长安</p>
<p>从闵帝元年丁丑(依右无号直称元年)至靖帝大定元年辛丑。凡经五帝二十五年。沙门四人。所出经论一十四部二十九卷(于中六部一十一卷见在八部一十八卷阙本)</p>
<p>周沙门攘那拔陀罗(一部一卷论)</p>
<p>沙门阇那耶舍(六部一十五卷经)</p>
<p>沙门耶舍崛多(三部八卷经论)</p>
<p>沙门阇那崛多(四部五卷经) 五明论合一卷(一声论二医方论三工巧论四咒术论五符印论见长房录)</p>
<p>右一部一卷本阙</p>
<p>沙门攘那跋陀罗。周云智贤。波头摩国人。虽善达三藏而偏精律部。以明帝二年戊寅。于长安旧城婆伽寺。共阇那耶舍译五明论一部。耶舍崛多阇那崛多等传。沙门智仙笔受(又长房录等云周武帝代天和四年己丑摩勒国沙门达摩流支周言法希为大蒙宰荡公宇文护译波罗门天文二十卷今以非三藏教故不存之) 大乘同性经二卷(亦名一切佛行入智毗卢遮那藏说经一名佛十地经或四卷天和五年译上仪同城阳公萧吉笔受初出与唐日照证契大乘经同本) 大云请雨经一卷(内题云大云经请雨品第六十四房云品第一百非也天和五年译沙门圆明笔受初出与大云轮请雨及大方等大云请雨二经并同本) 宝积经三卷(天和六年译沙门道[(工*凡)/言]笔受) 定意天子所问经五卷(天和六年译沙门圆明笔受出大集今疑与善住意经同本) 入如来智不思议经三卷(见翻经图第二出与度诸佛境界智光严经等同本建德元年译) 佛顶咒经并功能一卷(保定四年译学士鲍永笔受五部见长房录)</p>
<p>右六部一十五卷(请雨经上二部二卷见在宝积经下四部十二卷本阙)</p>
<p>沙门阇那耶舍。周言藏称。亦曰胜名。中印度摩伽陀国人。专修宴坐妙穷定业。共二弟子耶舍崛多阇那崛多。以武帝保定四年甲申。至建德元年壬辰。为大蒙宰晋荡公宇文护。于长安旧城四天王寺。译大乘同性经等六部。柱国平高公侯伏寿为总监捡校 金光明经更广寿量大辩陀罗尼经五卷(于归圣寺译智仙笔受此五卷金光明经非是全译但于昙无谶四卷经中续寿量大辩二品今在删繁录) 十一面观世音神咒经一卷(于四天王寺译上仪同城阳公萧吉笔受初出与唐译十一面神咒心经等同本) 须跋陀罗因缘论二卷(于四天王寺译沙门圆明笔受并见长房录)</p>
<p>右三部八卷(前二部六卷见在后一部二卷阙本)</p>
<p>沙门耶舍崛多。周言称藏。优婆国人。共小同学阇那崛多。于武帝时为大蒙宰宇文护。于四天王寺及归圣寺。译金光明经等三部(靖迈图中又有大云请雨经一卷亦云称藏所译今以此经即是与前阇那耶舍共出之者不合别上二处俱存) 妙法莲华经普门品重诵偈一卷(在益州龙渊寺译今编入八卷普门品) 种种杂咒经一卷(或无经字咒总二十三首在益州龙渊寺译) 佛语经一卷(第二出与元魏菩提留支译者同本在益州龙渊寺译) 金色仙人问经一卷(于长安旧城四天王寺译萧吉笔受并见长房录)</p>
<p>右四部五卷(前二部二卷见在后二部三卷阙本)</p>
<p>沙门阇那崛多。周言志德。北印度揵达国人。师徒周游来达兹境。以武帝时于四天王寺。译金色仙人问经。后随谯王宇文俭往益州。于龙渊寺复译普门偈等三部。崛多入隋更广翻译。备如后述</p>
<p>陈氏都建业</p>
<p>自武帝永定元年丁丑。至炀帝祯明三年己酉。凡经五主三十三年。缁素三人所出经律论及集传等。总四十部一百三十三卷(于中二十部八十九卷见在一十四部四十四卷阙本)</p>
<p>陈沙门拘罗那他(三十八卷一百一十八卷经律论集)</p>
<p>王子月婆首那(一部七卷经)</p>
<p>沙门须菩提(一部八卷经) 金刚般若波罗蜜经一卷(第三译与姚秦罗什元魏流支等出者同本) 解节经一卷(是解深密经初五品异译出第一卷此经非是全部真谛略出以证义耳) 遗教经论一卷(释遗教经) 十八空论一卷 摄大乘论三卷(无著菩萨造第二出与元魏佛陀扇多译者同本天嘉四年于广州制旨寺译慧恺笔受) 摄大乘论释十五卷(天亲菩萨释亦云释论或十二卷第一译与随笈多等出者同本天嘉四年于广州制旨寺出慧恺笔受) 佛性论四卷(天亲菩萨造) 中边分别论二卷(婆薮盘豆造或三卷于临川郡出第一译辩中边论同本) 显识论一卷(内题云显识品从无相论出题云真谛新附此) 转识论一卷(即出前显识论中题云真谛新附此) 唯识论一卷(天亲菩萨造初云修道不共他在临川郡译或上加大乘字第二出与元魏般若流支等出者同本) 宝行王正论一卷 三无性论二卷(出无相论或一卷) 无相思尘论一卷(初出与唐译观所绿论同本见靖迈经图及内典录) 解卷论一卷(初出与唐义净掌中论同本见靖迈经图及内典录) 广义法门经一卷(第三出与汉安世高所出普法义经等同本题云是中阿含一品别译天嘉四年十一月十日于广州制旨寺译) 佛阿毗昙经二卷(亦云论录云九卷今只二轴未详所以又内典录中更载佛毗昙一卷非也) 律二十二明了论一卷(亦直云明了论出正量部波罗提木叉论中觉护法师造光大二年正月二十日于广州译沙门慧恺笔受) 阿毗达磨俱舍释论二十二卷(婆薮盘豆造第一译与唐译俱舍论同本天嘉四年正月二十五日制旨寺译至闰十月十日讫至五年二月二日更至光大元年十二月二十五日毕) 随相论一卷(或云求那摩谛随相论德慧法师造或二卷) 立世阿毗昙论十卷(题云立世毗昙藏或无论字亦云天地记经永定三年出录云十五卷未详) 四谛论四卷(婆薮跋摩造) 部执异论一卷(亦名部异执论第二出与十八部论及宗轮论同本) 婆薮盘豆法师传一卷(此曰天亲第二) 金七十论三卷(外道迦毗罗仙人造明二十五谛谓数论也或二卷长房等录别存僧佉论二卷者非也谓梵僧佉此翻为数) 金刚般若论一卷 大般涅槃经论一卷(或无般字第二出) 反质论一卷(今疑即藏中如实论是故彼题云如实论反质难品) 堕负论一卷 成就三乘论一卷 正说道理论一卷 意业论一卷 大空论三卷(于豫章栖隐寺出) 僧涩多律一卷(陈言总摄) 俱舍论偈一卷(初出唐译俱舍颂同本天嘉四年于制旨寺出) 俱舍论本六卷(据其论本即前偈是今复言本未详所以) 翻外国语七卷(一名俱舍论因缘事一名杂事) 修禅定法一卷(除四部外余三十四部见长房录)</p>
<p>右三十八部一百一十八卷(金七十论二二十五部八十二卷见在金刚论下十三部二十六卷阙本)</p>
<p>沙门拘罗那佗。陈曰亲依。或云波罗末陀。此云真谛。并梵文之名字也。本西印度优禅尼国人。以梁武太清二年届于建业。顷属梁季崩乱不果宣传虽翻经论栖遑靡记。逮陈武永定二年七月还返豫章。又上临川晋安诸郡。真谛虽传经论道鈌情离本意不申。更观机攘遂欲泛舶往楞伽修国。道俗更请结誓留之。不免物议遂停南越。便与前梁旧齿重覆所翻。其有文旨乖竞者。皆镕冶成范始末备通。至文帝天嘉四年。杨都建元寺沙门僧准忍律师等。并建标领钦闻新教故使远浮江表亲承芳问。谛欣其来意乃为翻摄大乘等论。首尾两载覆疏宗旨。而飘寓投委无心宁寄。又泛小舶至梁安郡。更装大舶欲返西国。学徒追逐相续留连。太守王万奢述众元情重申要请。谛又且修人事权止海隅。伺旅束装未思安堵。至三年九月发自梁安泛泊西。引业风赋命飘还广州。十二月中上南海岸。刺史欧阳穆公顾延住制旨寺请翻新文。谛顾此业缘西还无指。乃对沙门慧恺等翻广义法门经及唯识论等。后穆公薨没。世子纥重为檀越开传经论。时又许焉。而神思幽通量非情测。尝居别所四绝水洲。纥往造之岭峻涛涌未敢凌犯。谛乃铺舒坐具在于水上。跏坐其内如乘舟焉。浮波达岸既登接对。而坐具不湿依常敷置。有时或以荷叶蹋水乘之而渡。如斯神异其例甚众。至光太二年六月。谛厌世浮杂情弊形骸。未若佩理资神早生胜坏。遂入南海北山将捐身命。时智恺正讲俱舍闻告驰往。道俗奔赴相继山川。刺史又遣使人伺卫防遏。躬自稽颡致留三日。方纡本情因尔迎还止于王国寺。时宗恺诸僧欲延还建业。会杨辇硕望恐夺时劳。乃奏曰。岭表所译众部多明无尘惟识。言垂治术有蔽国风。不隶诸华可流荒服。帝然之。故南海新文有藏陈世。以太建元年遘疾少时。遗诀严正勖示因果书传累纸。其文付弟子智休。至正月十一日午时迁化。时年七十有一。明日于潮亭焚身起塔。十三日僧宗法准等各斋经论还返匡山。自谛来东夏虽广出众经而偏宗摄论。故讨寻教旨者通览所译。则彼此相发绮缋铺显。故随处翻传亲流疏解。谛从陈武永定二年戊寅。至孝宣大建元年己丑。更译金刚般若经等三十八部。微附华饰盛显隋唐。见曹毗别历及隋费长房录唐内典录等。余有未译梵本书。并多罗树叶凡有二百四十夹。若依陈纸翻之则列二万余卷。今见译讫止是数夹之文。并在广州制旨王[仁-二+國]两寺。是知法宝弘博定在中天。识量玼琐诚归东夏。何以明之。见译藏经四千余卷。生便弃掷习学全希。用此量情情可知矣。初谛传度摄论。宗恺归心穷检教源铨头义旨。游心既久怀敞相承。谛又面对阐扬情理无状。一日气属严厉衣服单疏忍噤通霄。门人侧席恺等终夜静立奉侍。咨询言久情諠有时服寐。恺密以衣被覆足。谛潜觉知便曳之于地。其节俭知足如此。恺如先奉侍逾久逾亲。以他日便喟然愤气冲口者三。恺问其故。答曰。君等款诚正法实副参传。但恨弘法非时有阻来意耳。恺闻之如噎。良久声泪俱发跪而启曰。大法绝尘远通赤县。群生无感可遂埋耶。谛以手指西北曰。此方有大国非近非远。吾等没后当盛弘之。但不睹其兴以为太息耳。即验往隔今统敷扬有宗。传者以为神用不同妄生异执。惟识不识其识不无然。无上依经二卷准经后记云梁代译。今编梁录。又长房内典等录。复有正论释义等一十三部一百八卷。今以并是经论义疏真谛所撰。非梵本翻故删不录。又内典录中梁陈二代俱载起信论者非也 胜天王般若波罗蜜经七卷(初出与大般若第六会同本)</p>
<p>右一部七卷其本见在</p>
<p>王子月婆首那。陈言高空。中印度优禅尼国王之子。从魏之梁译业无辍。以梁太清二年六月。有于阗沙门求那跋陀(陈言德贤)赍胜天王般若一部梵文凡十六品始洎建业。首那忽见德贤有此经典。敬恋冥怀如对真佛。因从祈请毕命弘宣。德贤嘉其雅操虚心授与。那得保持以为希遇。属侯景作乱未暇翻传。负载东西讽持供养。民之所欲天必从焉。遂属陈朝霸于建业。首那负笈怀经自远而至。江州刺史仪同共法氍。渴仰大乘护持正法。以文帝倩天嘉六年岁次乙酉七月辛巳朔二十三日癸卯。劝请首那于州厅事略开题序。设无遮大会。四众云集五千余人。匡山释僧果。及远迩名德。并学冠百家博通五部。各有硕难纷纶靡不焕然冰释。到其月二十九日还兴业伽蓝。揵捶既响僧徒咸萃。首那躬执梵文译为陈语。杨州阿育王寺释智昕暂游彭汇。伏膺至教耳听笔疏。一言敢失再三循环。撰为七卷。讫其年九月十八日文句乃尽。江州僧正释慧恭。时通三学始末监掌。具经序及长房等录。那虽一身而备经涉历元魏梁陈相继宣译。后不测其终 大乘宝云经八卷(第二出与梁世曼陀罗七卷宝云及唐译十卷宝雨并同本见一乘寺藏录)</p>
<p>右一部八卷本阙</p>
<p>沙门须菩提。陈言善现。或云善吉。亦云善业。扶南国人。解悟超群词彩逸俗。化物无倦游方届兹。于杨都城内至敬寺。为陈主译大乘宝云经一部</p>
<p>隋杨氏都大兴</p>
<p>自文帝开皇元年辛丑。至恭帝义宁二年戊寅。相承三帝三十八年。缁素十人。所出经论及传录等。总九十九部三百四十五卷(于中九十七部三百十一卷见在二部一十四卷阙本)</p>
<p>洋川郡守瞿昙法智(一部一卷经)</p>
<p>沙门毗尼多流支(二部二卷)</p>
<p>沙门那连提尔耶舍(八部二十三卷经)</p>
<p>沙门阇那崛多(三十九部一百九十二卷经)</p>
<p>沙门释法经等(二部一十二卷经录目)</p>
<p>沙门释宝贵(一部八卷合经)</p>
<p>沙门菩提登(一部二卷经)</p>
<p>翻经学士费长房(一部一十五卷三宝录)</p>
<p>沙门达摩笈多(九部四十六卷经论)</p>
<p>沙门释信行(三十五部四十四卷集录如下二十八卷及三十卷中说) 业报差别经一卷(开皇二年三月译房云第二出与罪业报应经大同小异者全乖也见长房录及续高僧传)</p>
<p>右一部一卷其本见在</p>
<p>优婆塞达磨阇那。隋云法智。姓瞿昙氏。即元魏般若流支长子。本中印度婆罗痆斯国人。婆罗门种。流滞东川遂乡华俗。父子相承祖习传译。高齐之季为昭玄都。齐国既平佛法同毁。智因僧职转任俗官。册授洋川郡守。隋受周禅梵牒即来。敕召智还使掌翻译。智既妙善隋梵二言。执本自翻无劳传度。以开皇二年壬寅。译业报差别经一部。成都沙门释智铉笔受文词诠序义体。赵郡沙门释彦琮制序(长房等录并云)于兴善寺译业报差别经。今为不然。此经二年季春译出。季夏有诏始迁大兴。云兴善寺翻入非详审也 大乘方广总持经一卷(或无乘字开皇二年七月译第二出与西晋法护济诸方等学经同本见长房录) 象头精舍经一卷(开皇二年二月译第三出与罗什文殊问菩提经等同本见长房录)</p>
<p>右二部二卷其本并在</p>
<p>沙门毗尼多流支。隋言灭喜。北印度乌苌国人。不远五百由延振锡巡坊来观盛化。至止便召入令翻经。以文帝开皇二年壬寅。译方广总持等经二部。给事李道宝般若流支次子昙皮二人传语。长安沙门释法纂笔受为隋言。并整比文义。沙门彦琮并皆制序(长房录亦云于兴善寺出此亦不然过如前述) 大方等大集日藏经十卷(或十二卷或十五卷题云大乘方等日藏分与大集密分同本当第四出开皇四年五月起翻五年二月讫沙门智铉费长房笔受) 大云轮请雨经二卷(开皇五年正月出沙门慧献笔受是大云经第六十四品第二出与周世阇那耶舍大云请雨经及隋崛多方等请雨经并同本) 大庄严法门经二卷(一名文殊师利神通力经亦名胜金花明德女经开皇三年正月出第三译与法护大净法门经等同本沙门智铉笔受) 德护长者经二卷(一名尸利崛多长者经开皇三年六月出沙门僧琨笔受第四译与法护日光童子经等同本) 百佛名经一卷(开皇二年十二月出沙门慧献笔受第二出) 力庄严三昧经一卷(开皇五年十月出费长房笔受) 莲华面经二卷(开皇四年三月出沙门慧献笔受) 坚固女经一卷(开皇二年十二月出沙门慧献笔受亦云牢固女上八部并见长房录)</p>
<p>右八部二十三卷其本并在</p>
<p>沙门那连提黎耶舍。隋言尊称。北印度乌苌国人。先于齐国为昭玄统。共昭玄都沙门法智译经七部。备在齐录。建德之季周武克齐。佛教与国一时平殄。耶舍外假俗服内袭三衣。避地东西不遑宁息。五众凋窘投厝无所。俭饿沟壑者减食施之。老病扶力者随缘济益。虽事力匮薄拒谏行之。而神志休强说导无倦。屯负留难便历四年。有隋御寓重兴三宝。开皇之始梵经遥应。爰降玺书请来弘译。二年七月弟子道密等。侍送入京住大兴善寺。其年季冬草创翻业。敕昭玄统沙门昙延等三十余人对翻。主上礼问殷繁供奉隆渥。年虽朽迈行转精勤。曾依舍利弗陀罗尼具依修业。梦得境界自当作佛。如此灵祥杂沓其例非一。后移住广济(炀帝名广改弘济今复避讳为崇济焉)为外国僧主。存抚羁客妙得物心。忽一旦告弟子。吾年老力微不久去世。及今明了诫尔门徒。佛法难逢宜勤修学。人身难获慎勿空过。言讫就枕奄尔而化。时满百岁。即开皇九年八月二十九日。初耶舍先逢善相者云。年必至百亦合登仙。中寿果终。其言验矣。登仙冥理犹难测之。然其形貌瑰奇。顶如肉发。耳长而耸。目正处中。有异常伦特为殊相。固是传法之硕德也。法主既倾哀惊道俗。绍隆之事将渐坠焉。凡于隋代译经八部。即大集日藏大云轮大庄严法门等经是也。并沙门僧琛明芬给事李道宝学士云皮等。僧俗四人更递度语。沙门智铉道邃慧献僧琨奉朝请庾质学士费长房等笔受。昭玄统沙门昙延昭玄都大兴善寺主灵藏等。二十余德监护始末。至五年冬勘练俱了。并沙门彦琮制序。寻耶舍游涉四十余年。国五十余里十五万。瑞景灵迹胜寺高僧。驶水深林山神海兽。无非奉敬。并预征降。事既广周未遑陈叙。沙门彦琮为之本传具流于世 护国菩萨经二卷(见内典录今编入宝积当第十八会) 移识经二卷(今编入宝积当第三十九会改名贤护长者会初出与唐译显识经同本开皇十一年十月日讫学士费长房笔受见长房录) 发觉净心经二卷(初出与宝积发胜志乐会同本开皇十五年九月出十月讫沙门僧琨等笔受见长房录) 虚空孕菩萨经二卷(大集经第十六分第四出与虚空藏经及虚空藏神咒等同本开皇七年正月出三月讫沙门僧昙笔受彦琮制序见长房录) 大方等大集贤护经五卷(或六卷题云大方等大集经贤护分亦云贤护菩萨第七译与般舟三昧经等同本开皇十四年二月出十五年二月讫沙门明芬等笔受) 大集譬喻王经二卷(或无大集字是大集别品开皇十五年五月出六月讫沙门道密等笔受兼前贤护经并见长房录) 佛华严入如来德智不思议境界经二卷(第二出与度诸佛境界智光严经等同本见内典录) 四童子三昧经三卷(或直名四童子经第二出与法护方等泥洹开皇十三年五月出七月讫沙门僧琨笔受见长房录) 妙法莲华经添品七卷(或八卷二十七品宝塔天授连之为一故二十七仁寿元年因普曜寺沙门上行所请崛多笈多二法师重勘梵本阙者添之具经前序) 善思童子经二卷(第四出与大方等顶王经及大乘顶王经等同本开皇十一年七月出九月讫学士费长房笔受沙门彦琮制序见长房录) 金光明经银主陀罗尼品嘱累品一卷(昙无谶出四卷真谛七卷周世崛多五卷并无此二品检梵本有后出之见长房录后十七年沙门宝贵取前后译合成八卷故不别存) 大方等大云请雨经一卷(内题云大方等大云请雨品第六十四第三出与大云请雨及大云轮请雨二经同本异译见内典录) 诸法本无经三卷(第三出与诸法无行经等同本开皇十五年六月出七月讫学士刘凭等笔受见长房录) 大威灯光仙人问疑经一卷(第二出与第一义法胜经同本开皇六年正月出二月讫沙门道邃笔受沙门彦琮制序见长房录) 入法界体性经一卷(或无体字第二出与宝积三昧文殊问法身经同本开皇十五年七月出八月讫沙门道密等笔受见长房录) 希有希有校量功德经一卷(或云希有校量功德经初出与唐译最无比经同本开皇六年六月出其月讫沙门僧昙笔受沙门彦琮制序) 善敬经一卷(亦名善恭敬经一名善恭敬师经第二出与正恭敬经同本开皇六年七月出八月讫沙门僧昙等笔受彦琮制序见长房录) 文殊尸利行经一卷(第二出与文殊巡行经同本开皇六年三月出四月讫沙门僧昙笔受沙门彦琮制序见长房录) 八佛名号经一卷(第五出与八吉祥神咒八阳神咒经等同本开皇六年五月出六月讫沙门道邃等笔受彦琮制序见长房录) 不空罥索咒经一卷(亦云不空罥索观世音心咒经初出与唐译不空罥索神咒心经等同本开皇七年四月出五月讫僧昙等笔受彦琮制序见长房录) 十二佛名神咒经一卷(是云十二佛名神咒校量功德除障灭罪经初出与唐译称赞如来功德神咒经同本开皇七年五月出其月讫僧琨等笔受彦琮制序见长房录) 一向出生菩萨经一卷(第十译与无量门微密等持同本开皇五年十一月出十二月讫沙门僧昙等笔受沙门彦琮制序见长房录) 金刚陀罗尼经一卷(第二出与金刚上味陀罗尼经同本开皇七年六月出八月讫沙门僧琨等笔受沙门彦琮制序见长房录) 如来方便巧咒经一卷(第二出与虚空藏菩萨问佛经同本开皇七年正月出二月讫沙门僧昙笔受沙门彦琮制序见长房录) 东方最胜灯王如来经一卷(题云东方最胜灯王如来遣二菩萨送咒奉释迦如来助护持世间经第四出与持句神咒经同本见内典录) 大法炬陀罗尼经二十卷(开皇十二年四月出十四年六月讫沙门道邃等笔受见长房录) 大威德陀罗尼经二十卷(开皇十五年七月出十六年十二月讫沙门僧琨等笔受见长房录) 五千五百佛名经八卷(开皇十三年八月出十四年九月讫沙门僧昙等笔受见长房录) 观察诸法行经四卷(开皇十五年四月二十四日出五月二十五日讫学士费长房等笔受见长房录) 无所有菩萨经四卷(见内典录) 月上女经二卷(开皇十一年四月出六月讫学士刘凭笔受沙门彦琮制序见长房录) 出生菩提心经(开皇十五年十月出其月讫学士刘凭笔受见长房录) 商主天子所问经一卷(或无所问字开皇十五年八月出九月讫学士费长房等笔受见长房录) 诸法最上王经一卷(开皇三年五月出七月讫沙门明芬等笔受见长房录) 大乘三聚忏悔经一卷(见内典录) 起世经一卷(第五译长阿含记世经异出见经题上云崛多笈多二法师共出新编入) 佛本行集经六十卷(开皇七年七月出十一年二月讫沙门僧昙学士费长房刘凭等笔受沙门彦琮制序见长房录) 圣善住意天子所问经四卷(第六出与如幻三昧经及宝积善住意会等同本开皇十五年四月出沙门道邃等笔受见长房录) 诸佛护念经十卷(开皇十四年十月出十二月讫沙门僧昙等笔受见长房录)</p>
<p>右三十九部一百九十二卷(本行集上三十七部一百七十八卷见在圣善住下二部一十四卷阙本)</p>
<p>沙门阇那崛多。隋云志德。北贤豆(贤豆本音因陀罗婆陀耶此云至处谓天帝释所护故也贤豆之音彼国之讹略耳身毒天竺此方之讹称也而彼国人总言贤豆而约之以为五方也。唐西域记云正音印度唐翻为日月有多名斯其一也言诸群生轮回不自无明长夜莫有司晨其犹白日既隐宵烛斯继唯有星光之照岂如朗月之明苟缘斯致因而譬月良以其土圣贤继轨导凡御物如月照临由是义故谓之印度印度种姓族类群分而婆罗门特为清贵从其称传以成俗无云经界之别总谓婆罗门国焉)揵陀啰国人也(隋言香行国)居富留沙富逻城(隋云丈夫宫也)刹帝利种。姓金(俱凡反)步(隋云顶也谓如孔雀之顶彼国以为贵姓)父名跋阇逻娑啰(隋云金刚坚也)幼怀远量长垂清范位居宰辅燮理有经。崛多昆季五人身居最小。宿殖德本早发道心。适在髫年便求出离二亲见其识量仍为赞成。即入大林伽蓝因蒙度脱。其郁波弟耶(隋云常近受持者今所谓和上此乃于阗之讹略也奘法师云中天近音乌波陀耶唐云亲教亦云依学)</p>
<p>名嗜那耶舍(隋云胜名)专修宴座妙穷定业。其阿遮利夜(隋云传授或云正行即所谓阿阇梨也亦近国之讹略耳奘法师云阿遮利耶唐云轨范亦云教授)</p>
<p>名阇若那跋达罗(隋云智贤)遍通三学偏明律藏。崛多自出家后孝敬专诚。教诲积年指归通观。然以贤豆圣境灵迹尚存。便随本师具得瞻奉。时年二十有七。受戒三夏。师徒结志游方弘法。初有十人同契出境。路由迦臂施国淹留岁序。国王敦请其师奉为法主益利颇周。将事巡历。便逾大雪山西足。固是天险之峻极也。至厌怛国既初至止。野旷民希所须食饮无人营造。崛多遂舍具戒竭力供侍数经时艰冥灵所祐幸免灾横。又经谒罗槃陀及于阗等国。屡遭夏雨寒雪暂时停住。既无弘演栖寓非久。又达吐谷浑国渐至鄯州。于时即西魏后元年也。虽历艰危心愈猛厉。发踪跋涉三载于兹。同伴十人唯存四个。以周明武成之岁。初届长安止草堂寺。师徒游化已果来心。更登净坛再受具足。精诚从道尤甚由来。既处京华渐通隋语。名闻稍远时辈所钦。被诏延入后园共论佛法。殊礼别供充诸禁中。思欲通法无由自展具情上启。即蒙别敕为造四天王寺听在居住。自兹已后翻新经及接先阙。既非弘泰羁縻而已。会谯王宇文俭镇蜀。复请同行。于彼三年恒任益州僧主住龙渊寺。建德堕运像教不弘。五众一期同斯俗服。武帝下敕追入京辇。重加爵禄逼从儒礼。秉操铿然守死无惧。帝愍其贞亮哀而放归。路出甘州北由突厥。遇值中面他钵可汗。殷重请留。因往复曰。周有成坏劳师去还。此无废兴幸安意住。资给供养尚使称心。遂尔并停十有余载。阇梨智贤还西灭度。未久之间和上迁。化只影孤寄莫知所安。赖以北狄君民颇弘福利。因斯飘寓随方利物。有齐僧宝暹道邃智周僧威法宝僧昙智照僧律等十人。以武平六年相结同行采经西域。往返七载将事东归。凡获梵本二百六十部回至突厥。闻周灭齐并毁佛法。退则不可进无所归。迁延彼间遂逢至德。如渴值饮若暗遇明。因与同居讲道相玩。所赍新经仍共寻阅请翻名题。勘旧录目转觉巧便有异前人。律等内诚各私庆幸。获宝遇匠得不虚行。同誓焚香共契宣布。大隋受禅佛法即兴。暹等赍经先来应运。开皇元年季冬届止。敕付所司访人令译。二年仲春便就传述。季夏诏曰。殷之五迁恐民尽死。是则以吉凶之土制长短之命。谋新去故如农望秋。龙首之山川原秀丽卉木滋阜。宜建都邑定鼎之基。永固无穷之业。在兹可城曰大兴殿。门曰大兴。县曰大兴。园苑池沼其号并同。寺曰大兴善也。于此寺中传度法本。于时崛多仍住北狄。至开皇四年大兴善寺沙门昙延等三十余人。以躬当翻译音义乖越。承崛多在北乃奏请还京。帝乃别敕追延。崛西归已绝流滞十年。深思明世重遇三宝。忽蒙远访欣愿交并。即与使乎同来入国。于时文帝巡幸洛阳于彼奉谒。天子大悦赐问频仍。未还京阙寻敕敷译。新至梵本众部弥多。或经或书且内且外。诸有翻传必以崛多为主。佥以崛多言识异方字晓殊俗。故得宣辩自运不劳传度。理会义门句圆词体。文意粗定铨本便成。受笔之徒不费其力。试比先达抑亦继之。五年敕令崛多。共婆罗门沙门若那竭多。开府高恭。息都督天奴。和仁。及婆罗门毗舍达等道俗六人。令于内史内省翻梵古书及乾文等于时广济寺唯独耶舍一人译经。别敕崛多使兼翻经。两头来往到十二年。翻书记了二百余卷进毕。尔时耶舍先已终亡。仍敕崛多专主翻译。移法席就大兴善寺。更召婆罗门沙门达摩笈多。并敕高天奴高和仁兄弟等同传梵语。又增置十大德沙门僧休法粲法经慧藏洪遵慧远法纂僧晖明穆昙迁等。监掌翻事铨定宗旨。沙门明穆彦琮重对梵本。再审覆勘整理文义。崛多曾传。于填东南二千余里有遮拘迦国。彼王纯信敬重大乘。宫中自有摩诃般若大集华严三部大经并十万偈。王躬受持亲执锁钥。转读则开香华供养。又道场内种种庄严。诱诸小王令入礼拜。此国东南二十余里。山甚岩险有深净窟。置大集华严方等宝积楞伽方广舍利弗华聚二陀罗尼都萨罗藏摩诃般若八部般若大云经等凡十二部。咸十万偈。国法相传防卫守护。又有入灭定罗汉三人窟中禅寂。每至月半诸僧就山为其净发。此则人法住持有生之所凭赖。崛多道性纯厚神志刚正。爱德无厌求法不懈。博闻三藏远究真宗。遍学五明兼闲世论。经行得道场之功。总持通神咒之理。三衣一食终固其诚。仁济弘诱非关劝请。勤诵佛经老而弥笃。强识先古久而逾诣。士庶钦重道俗崇敬。隋滕王遵仰戒范奉以为师。因事尘染流摈东越。又在瓯闽道声载洽。身心两救为益极多至开皇二十年便从物故。春秋七十有八(唯添品法华序仁寿元年辛酉崛多笈多二法师于大兴善寺重勘梵本阙者添译既在仁寿之元年出添品即非开皇二十年卒也又内典录云仁寿之末崛多以缘他事流摈东越续高僧传即云开皇二十年卒录传俱宣所撰而自相矛楯何也)崛多自西服来至东华循历翻传。自开皇五年讫仁寿之末出护国等经。总三十九部合一百九十二卷。并详捡陶治理教圆通。文明义结具流于世。见隋唐二录(护国菩萨经佛华严入如来德智大方等大云请雨经东方最胜灯王如来经无所有菩萨经大乘三聚忏悔经已上六部内典录云崛多所译靖迈经图云笈多出今依内典为正大集譬喻王经移识经法炬陀罗尼经已上三部经图之中崛多笈多二录俱载者误也今并载崛多之余笈多录内除之) 众经目录七卷(开皇十四年五月十日敕兴善寺翻经所撰至十月十四日别录六卷总录一卷别总成七见长房录) 众经目录五卷(仁寿二年敕请兴善寺翻经沙门及学士等撰见续高僧传)</p>
<p>右二部一十二卷其本并在</p>
<p>沙门释法经等并大兴善寺翻经大德也。开皇十四年甲寅撰一切经录。法经等二十大德缉撰成之。总标纲纪位为九录。区别品类有四十二分。合有二千二百五十七部五千三百一十卷扬化寺沙门明穆。区域条分指踪纮络。日严寺沙门彦琮。覶缕纲维考校同异。见长房录。又至仁寿二年敕所司。请兴善寺大德与翻经沙门及学士等。披捡法藏详定经录。随类区辩总为五分。单本第一重翻。第二重别生。第三贤圣集传。第四疑伪。第五见阙。都合二千一百九部五千五十八卷。别生疑伪不须抄写已外三分入藏见录。并沙门彦琮综理裁定。见续高僧传 合金光明经八卷(二十四品开皇十七年合当第四本见长房录沙门彦琮制序)</p>
<p>右一部八卷其本见在</p>
<p>沙门释宝贵。大兴善寺僧也。开皇十七年丁巳合金光明经一部。贵即周世智度论师道安之神足。玩阅群典见昔晋世沙门支敏度合两支两竺一白五家首楞严为一部作八卷(今准祐录及合经记四本合成无白延也)合一支两竺三家维摩为一部作五卷。又沙门僧就合四家大集为六十卷。诸此合经文义宛具。斯既先哲遗纵。贵遂依承以为规矩。遂合凉世法丰(四卷十六品者)周朝称藏(续译寿量大辩二品分为五卷)梁时真谛(更出四品谓三身分别业障灭品陀罗尼最净地品依空满愿通前十八成二十四分成七卷)隋代志德(复出银主陀罗尼品及嘱累品)前后所出。共二十四分为八卷。沙门彦琮重覆勘校品部究足。始自于斯文号经王。义称深妙愿言幽显。顶戴护持(又长房云招提寺沙门僧就开皇六年合大集经成六十卷者今寻就所合经难为凭准中有差舛如后大乘录及删繁录中具述故此录中存其别本合部之者删之不存) 占察善恶业报经二卷(亦出六根聚经名大乘实义经亦名地藏菩萨经亦直云占察经亦名地藏菩萨业报经)</p>
<p>右一部二卷其本见在</p>
<p>沙门菩提登。外国人也。不知何代译。占察经一部。长房录云。此经捡录无目。而经首题云。菩提登在外国译。似近代出。今诸藏内并写流传。而广州有一僧行塔忏法。以皮作二枚帖子。一书善字。一书恶字。令人掷之。得善者好。得恶者不好。又行自扑法以为灭罪。青州亦有一居士同行此法。开皇十三年有人告广州官司云是其妖。官司推问其人。引证云。塔忏法依占察经。自扑法依诸经中。五体投地如太山崩。广州司马郭谊来京向岐州具状闻奏</p>
<p>敕不信占察经道理。令内史侍郎李元操共郭谊就宝昌寺问诸大德。沙门法经等报云。占察经目录无名及译处。塔忏法与众经复异。不可依行。敕云。诸如此者不须流行。今谓不然。岂得以己管窥而不许有博见之士耶。法门八万理乃多途。自非金口所宣何得显斯奥旨。大唐天后天册万岁元年。敕东都佛授记寺沙门明佺等。刊定一切经录已编入正经讫。后诸览者幸无惑焉 开皇三宝录十五卷(开皇十七年十二月二十三日上内题云历代三宝纪见内典录及续高僧传)</p>
<p>右一部一十五卷见在</p>
<p>翻经学士费长房。成都人也。房本出家。周废僧侣权从儒服。及隋兴复仍习白衣。时预参传笔受词义。以历代群录多惟编经至于佛僧纪述盖寡乃撰三宝履历。帝年始自周庄鲁庄至于开皇末岁。首列甲子傍列众经。翻译时代附见纶综。号为开皇三宝录。撰成陈奏下</p>
<p>敕行之。其序略云。今之所撰略准三书以为指南显兹三宝。佛生年瑞依周夜明。经度时祥承汉宵梦。僧之元始城堑栋梁。毗赞光辉崇于慧皎。其外傍采隐居历年国志典坟僧祐集记诸史传等仅数十家。摘彼翠翎成斯纪翮。扇之千载风于百王。共秉智矩之光照时昏暗。同传法流之润洽世燋枯。阐我皇猷道开厥始。昔结集之首并指在某国某城。今宣译之功理须各宗时代。故此录体率举号称为汉魏吴及大隋录也。失译疑伪依旧注之。人以年为先经随代而次。有重列者犹约世分。总其华戎黑白道俗合有一百九十七人。都所出经律戒论传二千一百四十六部六千二百三十五卷。位而分之为十五轴一卷总目。两卷入藏。三卷帝年。九卷代录。代录编鉴经翻译之少多。帝年张知佛在世之遐迩。入藏别识教小大之浅深 大方等善住意天子所问经四卷(第二出与宋功德直菩萨念佛三昧经同本是大集别分见内典录) 缘生初胜分法本经二卷(初出与唐译分别缘起经同本亦直云缘生经见内典录大业十二年十月出十三年九月兼论并讫见经前序) 药师如来本愿经一卷(第二出与灌顶第十二卷及唐译药师本愿功德经等同本见内典录大业十一年十二月八日于翻经馆讫沙门行炬制序) 金刚般若论三卷(无著菩萨造见内典录) 菩提资粮论六卷(圣者龙树本比丘句在释见内典录) 摄大乘论释论十卷(第二出与真谛译者及唐译世亲摄论并同本世亲菩萨释见内典录) 缘生论一卷(圣者郁楞伽造与缘生经同本见内典录) 起世因本经十卷(第六出与长阿含第四分记世经及楼炭经等同本亦直云起世经见内典录)</p>
<p>右九部四十六卷其本见在</p>
<p>沙门达摩笈多。隋云法密。亦云法藏。本南印度罗啰(力贺反)国人也(内典录及翻经图并云北天竺乌场国人者非也)刹帝利种。姓弊耶伽啰(隋云虎氏)有弟四人身居长子。父母留恋不听出家。然以笃爱法门深愿离俗。年二十三往中印度界鞬拏究拨阇城(隋云耳出)于究牟地(隋云黄花)僧伽啰磨(隋云众园旧云于伽蓝者讹略也)笈多于此寺中方得落发。改名法密。年二十五方受具戒。其郁波弟耶名佛驮笈多(隋云觉密)阿遮利夜名旧拏达多(隋云得施)又一阿遮利夜名为普照。通大小乘经论咸能诵说。行宾茶夜法(谓行乞食者旧为分卫讹略也)入第耶那(隋云念修旧为禅那及持诃那并讹僻也)恒入此观以为常业。笈多受具足后仍住三年就师学问。师之所得略窥户牖。后以普照师为吒迦国王所请。从师至彼经停一载。师还本国笈多更留四年。住于提婆鼻阿啰(隋云天游也天谓国王游谓僧处其所王立故名天游旧以寺代之乃此土公院之名所谓司也延也又云招提者亦讹略也世世依字解招谓招引提谓提携并浪语也此乃西言耳正音云招闻提奢此云四方谓处所为四方众僧之所依也)</p>
<p>于是历诸大小乘国及以僧寺闻见倍多。北路商人颇至于彼。远传东域有大支那国焉(旧名真丹振旦者并非正音无义可译惟知是此神洲之总名也)</p>
<p>初虽传述不甚明信未作来心。但以志在游方情无所系。遂往迦臂施国六人为伴。仍留此国停住王寺。笈多遂将四伴于国城中二年停止。遍历诸寺备观所学。远游之心尚未宁处。其国乃是北路之会雪山北阴。商旅咸凑其境。于商客所又闻支那大国三宝兴盛。同侣一心属意来此。非惟观其风化。愿在利物弘经。便逾雪山西足薄佉罗国。沙多叉拏国。达摩悉鬓多国。此诸国中并不久住。足知风土诸寺仪式。又至渴罗盘陀国留停一年。未多开导又至沙勒国。同伴一人复还本邑。余有三人停在王寺。谓沙勒王之所造也。经住两载。仍为彼僧讲念破论有二千偈。旨明三印多破外道。又为讲如实论亦二千偈。约其文理。乃是世间论义之法。又至龟兹国亦停王寺。又住二年。仍为彼僧讲释前论。其王笃好大乘多所开悟。留引之心旦夕相造。笈多系心东夏无志潜停。密将一僧间行至焉耆国。在阿兰拏寺讲通前论。又经二年。渐至高昌客游诸寺。其国僧侣多学汉言。虽停二年无所宣译。又至伊吾便停一载。值难避地。西南路纯砂碛水草俱乏。同侣相须性命莫投。乃以所赍经论权置道旁。越山求水冀以存济。求既不遂劳弊转增。专诵观世音咒夜雨忽降。身心充悦寻还本途。四顾茫然方道迷失。踟蹰进退乃任前行。遂达瓜州。方知曲取北路之道也。笈多远慕大国跋涉积年。初契同徒。或有留殁。独顾单景届斯胜地。静言思之悲喜交集。寻蒙帝旨延入京城。处之名寺供给丰渥。即开皇十年冬十月也。至止未淹华言略悉。又奉别敕令就翻经。移住兴善执本对译。允正定繁。所诵大小乘论并是深要。至于宣解大弘微旨。此方旧学频遣积疑。然而慈恕立身柔和成性。心非道外行在言前。戒地夷而静智水幽而洁。经洞字源论穷声意。加以威容详正勤节高猛。诵响继晨宵法言通内外。又姓好端居简绝情务。寡薄耆欲息杜希求。无倦诲人有逾利己。曾不忤颜于贱品轻心于微类。遂使未睹者倾风暂谒者钦敬。自居译人之首惟存传授。所有覆疏务在纲领。炀帝定鼎东都敬重隆厚。至于佛法弥增崇树。乃下敕于洛水南滨上林园内置翻经馆。搜举翘秀永镇传法。登即下征笈多并诸学士并预集焉。四事供承复恒常度。致使译人不坠其绪成简无替于时。及隋纲云颓效叠烟构。梵本新经一时斯断。笈多蕴其深解遂阙陈弘。始于开皇中岁届于京师。即与崛多共参传译。于时崛多拱权令望居最。传度梵隋。时惟称美。至于深义莫不反启斯人。而容范滔然无涉世路。所以传译声望抑己扬人。仁寿之末崛多以缘他事流摈东越。笈多乘机专主传译。从大业初年终大业末岁。译大方等善住意等经九部。并文义澄洁华质显畅。沙门彦琮明则行炬等笔受。至大唐武德三年终于洛纳。沙门彦琮为之作传。初笈多翻金刚断割般若波罗蜜经一卷及普乐经一十五卷。未及练覆值伪郑沦废不暇重修。今卷部在京多明八相等事。今谓大唐日照三藏翻方广大庄严经一十二卷。与旧普曜经梵本是同。于中亦明八相等事。与此普乐经亦应梵本同也</p>
<p>贞元新定释教目录卷第十</p>
<p>贞元新定释教目录卷第十一</p>
<p>西京西明寺沙门圆照撰</p>
<p>总集群经录上之十一</p>
<p>大唐李氏都长安</p>
<p>自　高祖神尧皇帝武德元年岁次戊寅。至皇帝贞元十六年庚辰之岁。兼天后代凡经一百八十三载。传译缁素已有四十六人。所出经律论及传录等。总四百三十五部二千四百七十六卷(于中四百七部二千三百九十九卷见在二十七部七十七卷访本未获)</p>
<p>大唐沙门波罗颇迦罗蜜多罗(三部三十八卷经论)</p>
<p>沙门释法琳(三部十三卷集论)</p>
<p>沙门释玄奘(七十六部一千三百四十七卷经律论记传)</p>
<p>沙门释道宣(八部八十一卷谱录传集)</p>
<p>沙门释玄应(一部二十五卷经律音义)</p>
<p>沙门释靖迈(一部四卷图纪)</p>
<p>沙门释智通(四部五卷经)</p>
<p>沙门伽梵达摩(一部一卷经)</p>
<p>沙门阿池瞿多(一部一十二卷经)</p>
<p>沙门释玄恽(一部二十卷经集)</p>
<p>沙门释彦琮(一部六卷集议)</p>
<p>沙门那提(三部三卷经)</p>
<p>沙门若那跋陀罗(一部三卷经)</p>
<p>沙门地婆诃罗(一十八部三十四卷经论)</p>
<p>清信士杜行顗(一部一卷经)</p>
<p>沙门释复礼(一部二卷论)</p>
<p>沙门释慧立(一部一十卷集传)</p>
<p>沙门释怀素(四部八卷戒本羯磨)</p>
<p>沙门佛陀多罗(一部一卷经)</p>
<p>沙门佛陀波利(一部一卷经)</p>
<p>沙门提云般若(六部七卷经论)</p>
<p>沙门释惠智(一部一卷赞颂)</p>
<p>沙门释明佺(一部一十五卷目录)</p>
<p>沙门实叉难陀(一十九部一百七卷经)</p>
<p>婆罗门李无谄(一部一卷经)</p>
<p>沙门弥陀山(一部一卷经)</p>
<p>沙门释玄嶷(一部三卷集论)</p>
<p>沙门阿你真那(七部九卷经)</p>
<p>沙门释义净(六十一部又七部二百三十九卷经律论传律五十卷在阙本中述)</p>
<p>沙门菩提流志(五十三部一百一十卷经论)</p>
<p>沙门释爱同(一部一卷羯磨)</p>
<p>沙门释慧苑(一部二卷经音义)</p>
<p>沙门般剌蜜帝(一部一十卷经)</p>
<p>沙门释智俨(四部六卷经集)</p>
<p>沙门输波迦罗(四部一十四卷经)</p>
<p>沙门跋日罗菩提(四部七卷经又一部十卷经准贞元十五年十月二十二日敕编入)</p>
<p>沙门释怀迪(一部一十卷经)</p>
<p>沙门释智升(五部二十五卷经录谶仪等)</p>
<p>沙门无能胜(三部四卷经)</p>
<p>沙门法月(一部一卷经)</p>
<p>沙门大广智不空(一百一十一部一百四十三卷经律论内一卷失)</p>
<p>沙门般若(六部七十卷经)</p>
<p>沙门勿提提犀鱼(一部一卷经)</p>
<p>沙门尸罗达摩(二部十卷经)</p>
<p>沙门释灵邃奏撰(贞元释教录等)</p>
<p>沙门释圆照等(二部三十三卷经目录) 宝星陀罗尼经十卷(或八卷见内典录贞观三年二月于兴善寺出四年四月四日讫沙门法琳制序佛于大集会中重说此经即大集宝幢分是非重译也) 般若灯论释十五卷(龙树菩萨本分别明菩萨释见内典录贞观四年六月于胜光寺出至六年十月十七日毕沙门惠赜制序) 大乘庄严经论十三卷(或十五卷无著菩萨造见内典录贞观四年夏于胜光寺与般若灯论同时出至七年春讫敕太子右庶子李百药为序)</p>
<p>右三部三十八卷其本并在</p>
<p>沙门波罗颇迦罗蜜多罗。唐言作明知识。略云明友。或一云波颇。唐言光智。中印度人也。本刹利王种。姓刹帝利。十岁出家随师习学。诵一洛叉大乘经可十万偈。受具已后便学律藏。既通戒网心乐禅思。又随胜德修习定业。因修不舍经十三年。末后南游摩伽陀国</p>
<p>那兰陀寺。值戒贤论师盛弘十七地论。因复听采。以此论中兼明小教。又诵一洛叉偈小乘诸论。波颇识度通敏器宇冲邃。博通内外研精大小。传灯教授同侣所推。承化门人般若因陀罗跋摩等。学功树绩深达义纲。相继领徒本国匡化。为彼王臣之所钦重。但以出家释子不滞一方。六月一移任缘靡定。承北狄贪勇未识义方。法藉人弘敢欲传化。乃与道俗十人展转北行。达西面可汗叶护衙所以法训勖。曾未浃旬特为戎主深所信伏。日给二十人料旦夕只奉。同侣道俗咸被珍遇。生福增敬日倍于前。武德九年高平王出使入蕃因与相见。承此风化将事东归。而叶护君臣留恋不许。王即奏闻下敕征入。乃与高平同来谒帝。以贞观元年岁次丁亥十一月二十日达京</p>
<p>敕住兴善。释门英达莫不修造。自古教传词旨有所未喻者。皆委其宗绪检其同异。内计外执指掌释然。征问相酬披解无滞。乃上简闻蒙引内见。躬传法理无爽对扬。彩四十段并宫禁新纳一领。所将五僧加料供给。重频慰问劳接殊伦。至三年三月上以诸有非乐物我皆空。眷言真要无过释典。流通之极岂尚翻传。下</p>
<p>诏所司搜[改-己+易]硕德兼闲三教备举十科者一十九人。于大兴善寺创开传译。沙门玄谟僧伽等译语。及三藏同学崛多律师证译。沙门法琳惠明惠赜慧净等执笔承旨。殷勤详覆审定名义具意成文。沙门慧乘法常惠朗昙藏智解智首僧辩僧珍道岳灵佳文顺等证义。又敕上柱国尚书左仆射邦国公房玄龄散骑常侍太子詹事杜正伦礼部尚书赵郡王李孝恭等参助诠定。右光禄大夫太府卿兰陵男萧璟总知监护。百司供送四事丰华。至四年四月译宝星经讫。后移胜光又译般若灯大庄严经论。至七年春勘阅既周缮写云毕。所司详读乃上闻奏。下</p>
<p>敕各写十部散流海内。仍赐颇物百段。余承译僧有差束帛。波颇意在传法余无挂怀。而时辈不询。或生异议云。颇侥幸时誉敢驰于后。故聚名达废讲经论。斯未是弘通者。时有沙门灵佳。卓荦拔群妙通机会。对监护使具述事理云。颇逮投东夏情乖名利。欲使道流千载声振上古。昔苻姚两代翻经学士乃有三千。今大唐译人不过二十。意在明德同证信非徒说。后代昭奉无疑于今耳。识者佥议攸同。后遂不行。时为太子染患众治无效。下　敕延颇入内一百余日。亲问承对下</p>
<p>帝旨。疾既渐降辞出本寺。赐绫帛等六十段并及时服十具。颇誓传法化不惮艰危。远度葱河来归震旦。经途所亘四万有余。躬赍梵文望并翻尽。不言英彦有坠纶言。本志颓然雅怀莫诉。因而遘疾自知不救。分散衣资造诸净业。端坐观佛遗表施身。下</p>
<p>敕特听。寻尔而卒于胜光寺。春秋六十有九　东宫下令给二十人。舆尸坐送至于山所。阇维既了。沙门玄谟收拾余骸为之起塔于胜光寺。在乘法师塔东。即贞观七年四月六日也。有识同嗟。法轮辍轸群生无导。良可悲矣(内传录云于斯时也大集梵文将事广博陶津后代而恨语由唐化弘匠不行致使梵宝无由分布故十载之译三部献功可悲深矣今老覆叙中译时年月三年三月创译七年春功毕续高僧传云六年讫传录俱是宣修年月自矛楯也) 破邪论二卷(或一卷见内典录) 辩正论八卷(见内典录) 别传三卷(贞元新入目开元先禁断)</p>
<p>右三部十三卷其本见在</p>
<p>沙门释法琳。姓陈氏。颖川人。远祖随宦寓居襄阳。少而出家游猎儒释博综词义。金陵楚郢从道问津。自文苑才林靡不寻造。而意在纲梗不营浮绮。野栖木食于青溪等山。昼则承诲佛经。夜则吟览俗典。故于内外词旨经纬遗文。精会所归咸肆其抱。而风韵闲雅韬德潜形。气扬采飞方陈神略。随季承乱入关观化。流离八水顾步三秦。每以槐市仙宗互陈名宝。昔在荆楚梗概其文。而秘法奇章犹未探捡。自非同其形服尘其本情。方可体彼宗师静兹纷结。乃权舍法报。长发多年。外统儒门内希聃术。遂以义宁初岁。假被巾褐从其居馆。琳素通庄老谈吐清奇。道侣服其精华。膜拜而从游处。情契莫二共叙金兰。故彼所禁文词并用咨琳取定。致令李宗奉释之典包举具舒。张伪葛妄之言诠题品录。武德初运还莅释宗。拥帙延光栖遑问道。以帝坏同归名教。是则鼓言郑卫易可箴规。乃住京师济法寺。至武德四年。有太史令傅奕。先是黄巾深忌佛法。上废佛法事十有一条。云释经诞妄言妖事隐。损国破家。未闻益世。请胡佛邪教退还天竺。凡是沙门放归桑梓。则家国昌太李孔之教行焉。武皇容其小辩朝辅未能抗也。时谓遵其邪径通废宏衢。莫不惧焉。乃下　诏问曰。弃父母之须发。去君臣之章服。利在何间之中。益在何情之内。损益二宜请动妙释。琳愤激傅词侧听明敕。承有斯问。即陈对曰。琳闻至道绝言。岂九流能辩。法身无像。非十翼所诠。但四趣茫茫漂沦欲海。三界蠢蠢颠坠邪山。诸子迷以自焚。凡夫溺而不出。大圣为之兴世。至人所以降灵。遂开解脱之门。示以安稳之路。是以中天王种辞恩爱而出家。东夏贵族厌荣华而入道。誓出二种生死。志求一妙涅槃。弘善以报四恩。立德以资三有。此其利益也。毁形以成其志。故弃须发美容。变俗以会其道。故去君臣华服。虽形阙奉亲而内怀其孝。礼乖事主而心戢其恩。泽被怨亲以成大顺。祐沾幽显岂拘小违。上智之人依佛语故为益。下凡之类亏圣教故为损。惩恶则滥者自新。进善则通人感化。此其大略也。傅氏所奏在司犹未施行。奕乃多写表状。远近公然流布。京室闾里咸传秃丁之诮。剧谈酒席昌言胡鬼之谣。佛日翳而不明。僧尼阻而无势。于时达量道俗动毫成论者非一。各疏佛理具引梵文。委示业缘曲垂邪正。但是奕之所废。岂有引废证成。虽曰破邪终归邪破。琳情弄玄机独觉千载。器局天授博悟生知睹作者之无功。信乘权之有据。乃著破邪论二卷用拟傅词。文有三十余纸。自琳之缀采贯绝群篇。野无遁贤朝无遗士。家藏一本。咸诵在心。并流略之菁华。文章之冠冕。茂誉于是乎腾广。昏情由之而开尚矣。琳又以论卷初出意在弘通。自非广露其情。则卓颖不虚其道。乃上启储后诸王及公卿侯伯等。并文理弘被。庶绩咸嘉其博诣焉。故奕奏状因之致寝。遂得释门重敞。琳寔其功。东宫庶子虞世南详琳著论乃为之序。而傅氏不惬其情。重施密[讚-貝+日]构扇黄巾用为党类。道士李仲卿上十翼九迷论。道士刘进喜上显正论。皆贬量佛圣尘点释宗。昏冒生灵炫曜朝野。薰莸既杂时所疑焉。武德九年春下</p>
<p>诏京置三寺。唯立千僧。余并放还桑梓。严</p>
<p>敕既下莫敢致词。五众哀号于槁衢。四民顾叹于城市。于时道俗蒙然投骸无措。赖由震方出帝氛[唚-口+禾]廓清。素袭启闻薄究宗领。登即大赦还返神居。故佛日重朗于唐世又由琳矣。琳频逢黜陟誓结维持。道挫世情良资寡学。乃探索典藉隐括玄奥。撰辩正论八卷。颖川陈子良注之并制序。良文学雄伯奉儒戴释诱劝成则。其从如云。贞观初文帝舍终南山大和旧宫置龙田寺(龙田寺是大和宫之于大院今在翠微之南宫正院为大和寺今并合入翠微寺焉)琳性欣幽静。就而住之。众所推美举知寺任。从容山服咏歌林野。三年</p>
<p>敕波颇三藏。翻宝星经及般若灯论。召琳令执笔。承旨兼详覆名义。至十三年冬有黄巾秦世英者。挟方术以要荣。遂程器于储贰。素嫉释种阴陈。琳论谤讪皇宗。罪当誷上</p>
<p>帝勃然下　敕沙汰僧尼。见有众侣宜依遗教。仍访琳身据法推勘。琳扼腕奋发不待追征。独诣公庭轻主徇理。乃絷以缧绁。下　诏问曰。周之宗盟异姓为后。尊祖重亲寔由先古。何为追逐其短。首鼠两端广引形似之言。备陈不逊之喻。爬毁我祖祢谤黩我先人。如此要君罪有不恕。琳答曰。文王大圣周公大贤。追远慎终昊天靡答。孝悌之至通于神明。虽有宗周义不争长。何者。皇天无亲竟由辅德。古人党理而不党亲。不自我先不自我后。虽亲有罪必罚。虽疏有功必赏。赏罚理当故天下和平。老子习人训导宗德加于百姓。恕已谦光仁风形于四海。又云。吾师名佛。佛者觉一切人也。乾竺古皇西升逝矣。讨寻老教始末可追。日授中经示诲子弟言。吾师者善入泥洹绵绵常存。吾今逝矣。今刘李所述谤灭老氏之师。世莫能知。著兹辩正论有八卷。略对道士。六十余条。并陈史籍。前言实非谤毁家国。自后辩对六十余条并据琳词。具状闻奏。敕云。所著辩正论信毁交报篇曰。有念观音者临刃不伤。且赦七日令尔自念。试及刑决能无伤不。琳外缠桎梏内迫刑期。水火交怀。诉仰无路。乃录生来所闻经教及三圣尊名铭诵心府。拟为显应。至于限满忽神思彯勇横逸胸怀。欢庆相寻顿忘死畏。立待对问。须臾敕至云。今赦期已满当至临刑。有何所念有灵验不。琳援笔答曰。自隋季扰攘四海沸腾。疫毒流行干戈竞起。兴师相伐各擅兵威。臣佞君荒不为正治。遏绝行路固执一隅。自皇王吊伐载清陆海。斯寔观音之力。咸资势至之恩。比德连踪道齐上圣。救横死于帝庭。免淫刑于都市。琳于七日已来不念观音惟念陛下。敕治书侍御韦琮问琳。有诏令念观音。何因不念乃云惟念</p>
<p>陛下。琳答。伏承观音圣鉴尘形六道。上天下地皆为师范。大唐光宅四海。九夷奉职八表形清。君圣臣贤不为枉滥。今</p>
<p>陛下子育恒品如经。即是观音。既其灵鉴相符。所以惟念</p>
<p>陛下。且琳所著辩正论。爰与书史伦同。一句参差任从斧钺</p>
<p>陛下若顺忠顺正。琳则不损一毛</p>
<p>陛下若刑滥无辜。琳有伏尸之痛。具以事闻。遂不加罪。有</p>
<p>敕移于益部僧寺。行至百牢关菩提寺因疾而卒。时年六十九。沙门惠序经理所苦。情结断金晓夕同衾慰抚承接。及命将尽在序膝上。序恸哭崩摧泪如驶雨。乃召诸关旁道俗。葬于山东之顶。高树白塔。勒铭志之。行路忘者知便下泪。琳所著诗赋启颂碑表章诔大乘教法并诸论记传合三十余卷。并金石击其风韵。缛绵缋其文思。流靡雅便腾焰弥穆。又善应机说导即事骋词。言会宫商义符玄藉。其秦世英竟以狂匿被诛。公私怪其死晚。刘李传氏相从化往。故其遗文往行可为万代宗辖矣 大般若波罗蜜多经六百卷(见翻经图佛于四处十六会说显庆五年正月一日于玉华寺玉华殿译至龙朔三年十月二十日毕沙门大乘光大乘钦嘉尚等笔受) 能断金刚般若波罗蜜多经一卷(见内典录第四出与姚秦罗什等出者同本贞观二十年十月一日于坊州宜君县玉华宫弘法台译直中书杜行顗笔受) 般若波罗蜜多心经一卷(见内典录第二与摩诃般若大明咒经等同本贞观二十二年五月二十四日于终南山翠微宫译沙门智仁笔受) 大菩萨藏经二十卷(见内典录今编入宝积当第十二会贞观十九年五月二日于西京弘福寺翻经院译至九月二日毕沙门智证笔受道宣证文) 大乘大集地藏十轮经十卷(见内典录是大集第十三分与旧方广十轮同本永徽二年正月二十三日于西京大慈恩寺翻经院译至六月二十九日毕沙门大乘光等笔受) 显无边佛土功德经一卷(见内典录是华严经寿量品异译永徽五年九月二十八日于大慈恩寺翻经院译沙门大乘云笔受) 说无垢称经六卷(见内典录第七译与罗什维摩经等同本永徽元年二月八日于大慈恩寺翻经院译至八月一日毕沙门大乘光笔受) 解深密经五卷(见内典录第二译与深密解脱解节相续解脱等并同本贞观二十一年五月十八日于弘福寺译至七月十三日毕沙门大乘光笔受) 分别缘起初胜法门经二卷(见内典录第二出与隋笈多缘生经同本永徽元年二月三日于大慈恩寺翻经院译至八月毕沙门大乘询笔受) 药师琉璃光如来本愿功德经一卷(见内典录第三出与隋笈多等出者同本永徽元年五月五日于大慈恩寺翻经院译沙门惠立笔受) 称赞净土佛摄受经一卷(见内典录第三出与罗什弥陀经等同本永徽元年正月一日于大慈恩寺翻经院译沙门大乘询笔受) 甚希有经一卷(见内典录第三出与未曾有经等同本贞观二十二年五月十八日于终南翠微宫译沙门大乘钦笔受) 最无比经一卷(见内典录第二出隋译希有挍量功德经同本贞观二十三年七月十九日于大慈恩寺翻经院译沙门大乘光笔受) 称赞大乘功德经一卷(见内典录初出与决定业障经同本永徽五年六月五日于大慈恩寺翻经院译沙门大乘光笔受) 如来示教胜军王经一卷(见内典录第二出与谏王经同本贞观二十年二月六日于大慈恩寺翻经院译沙门大乘光笔受) 缘起圣道经一卷(见内典录第六出与贝多树下经等同本贞观二十三年正月一日于西京北阙内紫徽宫右弘法院译沙门大乘光笔受) 不空罥索神咒心经一卷(见内典录第二出与隋崛多等出者同本显庆四年四月十九日于大慈恩寺翻经院译沙门大乘光笔受) 十一面神咒心经一卷(见内典录第二出与耶舍崛多等出者同本显庆元年三月二十八日于大慈恩寺翻经院译沙门玄则笔受) 咒五首经一卷(见翻经图麟德元年正月一日于玉华寺玉华殿译沙门大乘光笔受) 胜幢臂印陀罗尼经一卷(见内典录初出与妙臂印幢陀罗尼同本永徽五年九月二十九日于大慈恩寺翻经院译沙门大乘云笔受) 诸佛心陀罗尼经一卷(见内典录永徽元年九月二十六日于大慈恩寺翻经院译沙门大乘云笔受) 拔济苦难陀罗尼经一卷(见内典录永徽五年九月十日于大慈恩寺翻经院译沙门大乘光笔受) 八名普密陀罗尼经一卷(见内典录永徽五年九月二十七日于大慈恩寺翻经院译沙门大乘云笔受) 持世陀罗尼经一卷(见内典录永徽五年十月十日于大慈恩寺翻经院译沙门神察笔受) 六门陀罗尼经一卷(见内典录贞观十九年七月十四日于弘福寺翻经院译沙门辩机笔受) 佛地经一卷(见内典录贞观十九年七月五日于弘福寺翻经院译沙门辩机笔受) 受持七佛名号所生功德经一卷(见内典录永徽二年正月九日于大慈恩寺翻经院译沙门大乘光笔受) 佛临涅槃记法住经一卷(见翻经图永徽三年四月四日于大慈恩寺翻经院译沙门大乘光笔受) 寂照神变三摩地经一卷(见翻经图龙朔二年十二月二十九日于玉华寺玉华殿译沙门大乘光笔受) 菩萨戒本一卷(见内典录第三译出瑜伽论本地分中菩萨地与昙无谶等出者同本贞观二十三年七月二十一日于大慈恩寺翻经院译大乘光笔受) 菩萨戒羯磨文一卷(见内典录出瑜伽论本地分中菩萨地贞观二十三年七月十五日于大慈恩寺翻经院译沙门大乘光笔受) 佛地经论七卷(见内典录亲光等菩萨造贞观二十三年十二月二日于大慈恩寺翻经院译至十二月二十四日毕沙门大乘光笔受) 瑜伽师地论一百卷(见内典录弥勒菩萨说贞观十二年五月十五日于弘福寺翻经院译至二十年五月十五日毕沙门灵会明浚等笔受) 显扬圣教论二十卷(见内典录无著菩萨造贞观十九年十月十一日于弘福寺翻经院译至二十年正月五日毕沙门智证等笔受) 瑜伽师地论释一卷(见翻经图最胜子菩萨造永徽九年二月一日于大慈恩寺翻经院译沙门大乘晖笔受) 显扬圣教论颂一卷(见内典录无著菩萨造贞观十九年十月十一日于弘福寺翻经院译沙门辩机笔受) 正法正理论一卷(见内典录弥勒菩萨造贞观二十三年七月十八日于大慈恩寺翻经院译沙门大乘林笔受) 大乘阿毗达磨集论七卷(见内典录无著菩萨造永徽三年正月十六年于大慈恩寺翻经院译至三月二十八日毕沙门大乘光大乘云等笔受) 大乘阿毗达磨杂集论十六卷(见内典录安惠菩萨释贞观二十年正月十七日于弘福寺翻经院译至闰三月二十九日毕沙门玄赜等笔受) 广百论本一卷(见内典录圣天菩萨造永徽元年六月日于大慈恩寺翻经院译沙门大乘谋笔受) 大乘广百论释论十卷(见内典录护法菩萨释永徽元年六月二十七日于大慈恩寺翻经院译至十二月二十三日毕沙门敬明等笔受) 摄大乘论本三卷(见内典录无著菩萨造第三出贞观二十二年十二月二十六日于北阙紫微殿西弘法院译至二十三年六月十七日慈恩寺毕大乘魏笔受) 摄大乘论世亲释十卷(见内典录第三出与陈真谛隋笈多出者同本贞观二十二年十二月八日于北阙弘法院译至三年六月十七日慈恩寺毕大乘巍笔受) 摄大乘论无性释十卷(见内典录贞观二十一年三月一日于弘福寺翻经院译至二十二年六月十七日于大慈恩寺翻经院毕沙门大乘巍大乘林等笔受) 辩中边论颂一卷(见内典录弥勒菩萨造龙朔元年五月一日于玉华寺嘉寿殿译沙门大乘基笔受) 辩中边论三卷(见内典录世亲菩萨造第二出与中边分别论同本龙朔元年五月十日于玉华寺嘉寿殿译至二十日毕沙门大乘基笔受) 大乘成业论一卷(见内典录世亲菩萨造第二出与业成就论同本永徽二年闰九月五日于大慈恩寺翻经院译沙门大乘光笔受) 因明正理门论本一卷(见内典录大域龙树菩萨造初出与义净出者同本贞观二十三年十二月二十五日于大慈恩寺翻经院译沙门智仁笔受) 因明入正理论一卷(见内典录商羯罗主菩萨造贞观二十一年八月六日于弘福寺翻经院译沙门明浚笔受) 唯识二十论一卷(见翻经图世亲菩萨造第三出与元魏智希陈真谛出者同本龙朔元年六月一日于玉华寺庆福殿译沙门大乘光笔受) 唯识三十论一卷(见内典录世亲菩萨造贞观二十三年五月二十九日于弘福寺翻经院译沙门大乘光笔受) 成唯识论十卷(见内典录护法等菩萨造显庆四年闰十月于玉华寺云光殿译沙门大乘基笔受) 大乘掌珍论二卷(见内典录清辩菩萨造贞观二年九月八日于大慈恩寺翻经院译至十三日毕沙门大乘晖笔受) 大乘五蕴论一卷(见内典录世亲菩萨造第二出与五阴论同本贞观二十一年二月二十四日于弘福寺翻经院译沙门大乘光笔受) 观所缘缘论一卷(见内典录陈那菩萨造第二出与无相思尘论同本显庆二年十二月二十九日于东都大内丽日殿译沙门大乘光笔受) 大乘百法明门论一卷(见内典录世亲菩萨造贞观二十二年十一月十七日于北阙弘法院译沙门玄志笔受) 缘起经一卷(见翻经图出增一阿含第四十六卷异译龙朔元年七月九日于玉华寺八柱亭译沙门神皎笔受) 本事经七卷(见内典录永徽元年九月十日于大慈恩寺翻经院译至十一月八日毕沙门靖迈神昉等笔受) 天请问经一卷(见内典录贞观二十二年三月二十日于弘福寺翻经院译沙门辩机笔受) 阿毗达磨发智论二十卷(见内典录迦多衍尼子造第二出与旧八揵度论同本显庆二年正月二十六日于京大内顺显阁译至五年五月七日于玉华寺毕沙门玄则笔受) 阿毗达磨法蕴足论十二卷(见内典录大采菽氏造显庆四年七月二十七日于大慈恩寺翻经院译至九月十四日毕沙门大乘光等毕受) 阿毗达磨集异门足论二十卷(见内典录舍利子说显庆五年十一月二十六日于玉华寺明月殿译至龙朔元年十二月十九日毕沙门弘彦释诠等笔受) 阿毗达磨识身足论十六卷(见内典录提婆设摩造贞观二十三年正月十五日于北阙弘法院译至八月八日于慈恩寺毕沙门大乘光等笔受) 阿毗达磨品类足论十八卷(见内典录筏苏密多罗造第二出与众事分阿毗昙同本显庆五年九月一日于玉华寺云光殿译至十月二十三日毕大乘光等笔受) 阿毗达磨界身足论三卷(见翻经图筏苏密多罗造龙朔三年六月四日于玉华寺八柱亭译毕沙门大乘基笔受) 阿毗达磨大毗婆沙论二百卷(见内典录五百大阿罗汉等造显庆元年七月二十七日于大慈恩寺翻经院译至四年七月三日毕沙门嘉尚大乘光等笔受) 阿毗达磨俱舍论本颂一卷(见内典录世亲造第二译与真谛出者同本永徽二年于大慈恩寺翻经院译沙门元瑜等笔受) 阿毗达磨俱舍论三十卷(见内典录世亲造第二译与真谛出者同本永徽二年五月十日于大慈恩寺翻经院译至五年七月二十七日毕沙门元瑜笔受) 阿毗达磨顺正理论八十卷(见内典录众贤造永徽四年正月一日于大慈恩寺翻经院译至五年七月十日毕沙门元瑜笔受) 阿毗达磨显宗论四十卷(见内典录众贤造永徽二年四月五日于大慈恩寺翻经院译至二年十月二日毕沙门惠朗嘉尚等笔受) 入阿毗达磨论二卷(见内典录塞建陀罗造显庆三年十月八日于大慈恩寺翻经院译至十三日毕沙门释诠嘉尚笔受) 五事毗婆沙论二卷(见翻经图法救造龙朔三年十二月三日于玉华殿译至八日毕沙门释诠等笔受) 异部宗轮论一卷(见翻经图世友造第三出与异论亦同本龙朔二年七月十四日于玉华寺庆福殿译沙门大乘基笔受) 大阿罗汉难提蜜多罗所说法住记一卷(见内典录永徽五年闰五月十八日于大慈恩寺翻经院译沙门大乘光笔受) 胜宗十句义论一卷(见翻经图惠月造贞观二十二年五月十五日于弘福寺翻经院译沙门灵携笔受) 大唐西域记十二卷(见内典录贞观二十年奉敕于弘福寺翻经院撰沙门辩机承旨缀首秋七月绝笔)</p>
<p>右七十六部一千三百四十七卷其本并在</p>
<p>沙门释玄奘。本名祎。俗姓陈氏。陈留人也。汉太丘长仲弓之后。曾祖钦后魏上党太守。祖康北齐国子博士。食邑周南子孙因官。又为缑氏人也。父惠英洁有雅操。早通经术。形长八尺美眉明目。拜江陵令解缨而返。即大业年。识者以为克终隐沦之候故也。有四男奘最小。幼而圭璋特达聪悟不群。年八岁父坐于机侧口授孝经。至曾子避席忽整襟而起。问其故。对曰。曾子闻师命尚犹避席。某今奉慈训。岂宜安坐。父甚悦知其必成。召宗人语之。皆贺之曰。此公之扬乌也。其早惠如此。自后备通经奥。次兄长捷先出家住东都净土寺。以奘少罹穷酷携以将之。日授精理旁兼巧论。年十一诵维摩法华。东都恒度便预其次。自尔卓然梗正不偶朋流。口诵目录略无闲缺。睹诸沙弥剧谈掉戏。奘谓之曰。经不云乎。夫出家者为无为法。岂复恒为儿戏。可谓徒丧百年。时寺有景法师讲涅槃经。执卷伏膺遂忘寝食。又学严法师摄大乘论。一闻将尽再览无遗。时年十三也。其后隋代失御天下沸腾。昆季相携届于京邑住庄严寺。是时武德元年也。国基草创兵甲尚兴。所以京城未有讲肆。然绵蜀之中法事甚盛。遂与兄从之经子午谷入汉川。遂逢空景二法师。停月余日从之受学。仍相与进向成都。诸德既萃大建法筵。于是更听基暹摄论毗昙道振迦旃延论。敬惜寸阴励精无怠。二三年间究通诸部。年满二十。即以武德五年于成都受具。夏坐学律正篇七聚之宗。一遍斯得。奘自惟曰。学贵经远义重疏通。赞仰一方未成探赜。遂从蜀至荆询求先德。渐至相州。造惠休法师质问疑碍次到赵州谒道深法师学成实论。又入长安止大觉寺。就岳法师学俱舍论。皆一遍而尽其旨。经目而记于心。虽宿学耆年不能出也。至于钩深致远开微发伏。众所不至。独悟于幽奥者固非一义焉。时长安有常辩二法师。为上京法匠。奘又咨禀然其所有深致亦一拾斯尽。二德并深嗟赏。乃谓奘曰。汝可谓释门千里之驹。其再明慧日当在尔躬。恨吾辈老朽恐不见也。自是学徒改观誉满京邑。仆射宋公萧瑀敬其脱颖奏住庄严。然非本志情栖物表。乃又惟曰。余周流吴蜀爰逮赵魏。未及周秦预有讲筵率皆登践。已布之言今虽蕴胸襟未吐之词宗解签无地。若不轻生殉命誓往华胥。何能具觌成言用通神解。一睹明法了义真文。要返东华传扬圣化。则先贤高胜岂决疑于弥勒。后进锋颖宁辍想于瑜伽耶。遂厉然独举诣阙陈表。有司不为通引。顿迹京皋广就诸蕃遍学书语。行坐寻授数日便通。侧席面西思闻机候。会贞观三年时遭霜险。下敕道俗随丰四出。幸因斯际径往姑臧渐至炖煌。路由天塞裹粮吊影。前望悠悠但见平沙绝无人径。回遑委命任业而前。展转因循达高昌境。王麴文泰得信于佛。殊礼供待请留弘法。奘告诚殷至遂任西行。厚相赠遗以充资什。仍敕殿中侍御史。欢赍绫帛伍佰匹果味两车。献叶护可汗书二十四封。通屈支等二十四国。每一封书附大绫一匹为信。给马三十匹手力二十五人。送至突厥叶护衙所。以大雪山北六十余国皆其部统故。重遗达为奘开前路也。可汗遂</p>
<p>敕所部诸国令供给传送。展转遂达迦湿弥罗国。斯并高昌麴王叶护可污之力也。奘周游五印遍师明匠。至如五明四含之典。三藏十二之筌。七例八转之音。三声六声之句。皆尽其微毕究其妙。初那烂陀寺大德师子光等。立中百论宗破瑜伽等义。奘曰。圣人作论终不相违。但学者有向背耳。因造会宗论三千颂。融会瑜伽中百之旨。先有南印度王灌顶师。名般若鞠多。明正量部。造破大乘论七百颂。奘申大乘义破之。名制恶见论。千六百颂。诸师咸曰。斯论穷天下之勍寇也。何敌当之。又东印度拘摩罗王。因奘通化初开信门请问。诸佛何所功德。奘赞如来三身利物。因造三身论三百颂以赠之。王曰。未曾有也。顶戴归依。斯之三论义府幽奥。五印度境盛传流布。是知道风照著德行高明。学蕴三冬声驰万里。印度学人咸仰盛德。既曰经笥。亦称法将。小乘学徒号奘为木叉提婆。唐言解脱天。大乘法众号摩诃耶那提婆。唐言大乘天。斯乃高其德而传徽号。敬其人而议嘉名。又戒日大王五印臣伏。彼闻奘名遣人要请。奘初至止王即问云。闻彼支那国有秦王破阵乐歌之曲。奏王何人致此歌咏。奘曰。即今正国之</p>
<p>天子也。未登</p>
<p>皇极之前封为秦王。是大圣人。揆乱反正恩沾六合故有斯咏。王曰。如此之人故天纵之为物主也。王于奘所尽心师敬。欲使芳音布于遐迩。故于曲女城施大论场。集五印度沙门婆罗门能言之士令奘立论。竟十八日无敢问者。王大嗟赏施金钱一万银钱三万上[疊*毛]衣一百具。悉皆不受。五印度境戒日王等。殷重请留用光玄化。奘志存弘益传于未闻。礭拟东旋拒而不受。王重请暂住观七十五日大施场相。事讫辞还王敕所部递送出境。并施象一头金银钱各数万。戒日拘摩罗等十八大国王流泪执别。奘便辞而不受。诸僧劝受象施。皆曰。斯胜相也。佛灭度来王虽崇敬种种布施。未闻以象用及释门。象为国宝今既见惠信之极矣。即纳象而返钱宝。然其象也其形圆大高可丈三长二丈许。上容八人并诸什物。缘国北旋出印度境。奘历游诸国观礼圣迹及感灵应。具如大唐西域记及续高僧传兼奘法师传等备显。奘于西域请得如来肉舍利一百五十粒。金佛像一躯通光座高尺有六寸。拟摩揭陀国前正觉山龙窟影像金佛像一躯通光座高三尺三寸。拟婆罗痆斯国鹿野苑初转法轮像刻檀佛像一躯通光座高尺有五寸。拟桥赏弥国出爱王思慕如来刻檀写真像刻檀佛像一躯通光座高二尺九寸。拟劫比他国如来自天宫下降宝阶像银佛像一躯通光座高四尺。拟摩揭陀国鹫峰山说法华等经像金佛像一躯通光座高三尺五寸。拟那揭罗曷国伏毒龙所留影像刻檀佛像一躯通光座高尺有三寸拟吠舍厘国巡城行化像大乘经二百二十四部。大乘论一百九十二部。上座部经律论一十四部。大众部经律论一十五部。三弥底部经律论一十五部。弥沙塞部经律论二十二部。迦叶臂耶部经律论一十七部。法密部经律论四十二部。说一切有部经律论六十七部。因论三十六部。声论一十三部。凡五百二十夹六百五十七部。并载之巨象还返</p>
<p>帝城。初奘既度葱岭。先遣侍人赍表陈露达国化也。下</p>
<p>敕流问。令早相见。行达于阗以象致死所赍经像交无运致。又上表请。寻下别</p>
<p>敕。令于阗王给其鞍乘。既奉严敕驼马相运至于沙州。又蒙别敕。计其行程酬雇价直。并不受而还。自尔乘传二十许乘。以贞观十九年正月二十四日。届于京邦之西。道俗相趋屯赴阗[門@壹]。数十万众如值下生。将欲入都人物諠拥取进不前。遂停别馆。通夕禁卫。候备遮断停驻道旁。从故城之西南至京师朱雀之都。亭驿二十余里。列众拜谒动不得旋。于时驾幸洛阳。奘乃留诸经像送弘福寺。京邑僧众竞列幢帐助运庄严。四部諠哗又倍初至。当斯时也。复感瑞云现于日北。团团如盖红白相映。当于像上。显发轮光既非绕日。同共嗟仰从午至晡。像入弘福方始歇灭。致使京都五日四民废业七部归承。当此一期倾仰之高终古罕类也。谒帝于洛阳宫。见于仪鸾殿。特蒙慰问面奉</p>
<p>天颜。谈叙真俗无爽。帝旨。从卯至酉不觉时延迄于闭鼓。上即事戎旃问罪辽左明旦将发。下敕同行。固辞疾苦。不违其请。先是中印度菩提寺僧三人送经初至。下敕普请京城设斋。仍于弘福寺译大严等经。不久之间奘信又至。乃</p>
<p>敕且停待到方译。既见洛宫深沃虚想。即陈翻译探擢贤明。上曰。法师唐梵具瞻词理通敏将恐徒扬仄陋终亏圣典。奘曰。昔二秦之译门徒三千。虽复翻传犹恐后代无闻怀疑乖信。若不搜举同奉玄规。岂以褊能妄参朝委。频又固请。乃蒙降许</p>
<p>贞元新定释教目录卷第十一</p>
<p>贞元新定释教目录卷第十二</p>
<p>西京西明寺沙门圆照撰</p>
<p>总集群经录上之十二</p>
<p>帝曰。自师行后朕奉为穆大后。于西京造弘福寺可就翻译。所须人物吏力。并与玄龄商量务令优洽。既承明命返迹京师。遂召证义大德谙解大小乘经论为时辈所推者一十一人至。即京弘福寺沙门灵润。沙门文备。罗汉寺沙门惠贵。实际寺沙门明琰。宝昌寺沙门法祥。静法寺沙门普贤。法海寺沙门神昉。廓州法讲寺沙门道深。汴州演觉寺沙门玄忠蒲州普救寺沙门神泰。线州振响寺沙门敬明等。缀文大德九人至。即京普光寺沙门移玄。弘福寺沙门明浚。会昌寺沙门辩机。终南山丰德寺沙门道宣。简州福聚寺沙门靖迈。蒲州普救寺沙门行支。栖岩寺沙门道卓。邠州照仁寺沙门惠立。洛州天宫寺沙门玄则等。字学大德一人至。即京大总持寺沙门玄应。证梵语梵文大德一人至。即京大兴善寺沙门玄谟。其年五月方操贝叶开演梵文。创译大菩萨藏经。沙门道宣执笔并删缀词理。又复旁翻佛地经六门陀罗尼经显扬圣教论。二十年春正月又译大乘阿毗达磨杂集论。次译瑜伽师地论。法师于论重加陶练。微有余隙又出西域记十二卷。沙门辩机亲受事连比前后。自前代已来所译经教。初从梵语倒写本文。次乃回之顺同此俗。然后笔人乱理文句。中间增损多坠金言。今所翻传都由奘旨。意思独断出语成章。词人随写即可披玩。于时</p>
<p>驾返西京。奘乃进新译经论并大唐西域记表请题序</p>
<p>手敕答书略云。朕学浅心拙在物犹迷。况佛教幽微岂能仰测。请为经题非己所闻。其杂撰西域记者当自披览。又再三表请方蒙允许。遂谓驸马都尉高履行曰。卿前请朕为父作碑。今气力不如昔愿作功德。为法师作序不能作碑。卿知之</p>
<p>贞观二十二年春幸玉华宫。六月敕追法师赴宫见于玉华殿。帝问。比翻何经论。答近翻瑜伽师地论讫凡一百卷</p>
<p>帝曰。此论甚大何圣所说。复明何义。答曰。论是弥勒菩萨说。明十七地义。又问。何名十七地。奘举纲提目陈列大义</p>
<p>帝深爱焉。遣向京取瑜伽论。帝自详览。睹其词义宏远非从来所闻。叹谓侍臣曰。朕观佛经譬犹瞻天望海莫测高深。法师能于异域得是深法。朕比以军国务殷不及委寻佛教。而今观之宗源杳旷靡知涯际。其儒道九流比之犹汀滢之池方溟渤耳。而世云三教齐致此妄谈也</p>
<p>敕所司简秘书书手。写新翻经论为九本。颁与豫雍洛兖相荆杨凉益等九大州展转流通。使率土之人同禀未闻之义。帝先许作新经序。机务繁剧未及措意至此。法师重启方为染翰少顷而成。名大唐三藏圣教序。神笔自写敕贯众经之首</p>
<p>帝居庆福殿百寮侍卫命法师坐。使弘文馆学士上官仪以所制序对群寮宣读。霞焕锦舒极褒扬之美致。天皇在春宫奉睹。圣文又制述三藏圣记。自此常参内禁扣问沉隐。翻译相续不爽法机。又读法师所进菩萨藏经。美之因　敕春宫作序。其后秋七月夏罢　敕赐云纳袈裟一领妙绝今古。又敕天下诸寺各度五人。弘福寺宜度五十人。维持圣种皆奘正言之力也。冬十月随驾还京。敕所司于北阙紫微殿西别营一所。号弘法院。令奘居之。昼则帝留谈说。夜乃还院翻经。更译无性摄论。世亲摄论。缘起圣道经。百法明门论</p>
<p>皇太子奉为　文德圣皇后。于晋昌里置慈恩寺度三百人。别造翻经院令法师移就翻译。仍纲维寺任给新度弟子一十五人。弘福寺旧处仍给十人。皇储亲降制诗褒饰。二十三年夏四月驾幸翠微宫。仍敕陪从。既至处分之外唯谈玄论道。问因果报应及西域先</p>
<p>圣遗芳故迹。皆引经酬对。帝深信纳。数攘袂叹曰。朕共师相逢晚。不得广兴佛事。逮高宗嗣录素所珍敬追入优问礼殊恒祑。永徽二年请造梵本经台。蒙　敕赐物寻得成就。又追入内于修文殿翻发智等论。降手诏飞白书慰问优洽。显庆元年正月。为皇太子于慈恩寺设大斋。朝寮总至。黄门侍郎薛元超中书侍郎李义府曰。译经佛法之大。未知何德可以光扬耶。奘曰。公之问常所怀矣。译经虽位在僧。光价终凭朝贵。至如符秦时昙摩难提译经。黄门侍郎赵文业执笔。姚秦时鸠摩罗什译经。秦主及安成侯姚嵩笔受。元魏时菩提留支译经。则宣武皇帝及侍中崔光录文。齐梁周隋并皆如是。大唐贞观初波颇翻译</p>
<p>敕左仆射房玄龄。赵郡王李孝恭。太子詹事杜正伦。大府萧璟等。监问译之。今并无之不足光远。公等能为致言则斯美可至。二公详为陈奏。寻下</p>
<p>敕曰。慈恩翻译文义须精。宜令左仆射于志宁。中书令来济。礼部尚书许敬宗。黄门侍郎薛元超。中书侍郎李义府等时为看阅。有稳便处即随润色。若须学士任量追两三人。冬十一月中宫在难。归依三宝请垂加祐。法师启曰　圣体必安和无苦。然所怀者是男。平安之后愿听出家。当蒙　敕许。其月一日</p>
<p>皇后施纳袈裟一领妙胜前者并时服玩百有余件。五日有　敕令报法师。皇后分难已讫。端正奇特神光满院自庭烛天。朕欢喜无己内外舞跃。必不违所许。愿法师护念。遂号为佛光王。当受三归被袈裟服。十二月五日满月　敕为佛光王度七人。仍请法师为王剃发。其佛光王即</p>
<p>中宗孝和皇帝初生之瑞号也。创登皇极敕为法师。于两京各置一佛光寺。并度人居之。其东都佛光寺即法师之故宅也。复内出画影奘之宝舆。送慈恩寺翻译堂中。追谥法师称大遍觉。显庆二年春二月　驾幸洛阳宫。法师与佛光王驾前而发。并翻经僧五人。陪从弟子各一事事公给。既到安置积翠宫。召入大内丽日殿。翻观所缘等论。夏四月</p>
<p>车驾避暑于明德宫法师亦陪从。安置飞花殿译大毗婆沙等论。五月　敕法师还于积翠宫翻译。法师初谒文帝。已请于少林寺翻经。至是秋九月复请入少林</p>
<p>天皇手诏抑而不许。三年二月随　驾还京。秋七月西明寺成。敕法师居之。令给上房一口新度沙弥海会等十人充弟子。天皇以法师先朝所重。嗣位之后礼敬逾隆。中使朝臣问慰无绝。东国重于般若。前代虽翻文不周备。众人更请委悉重翻。然般若部大。京师多务又人命无常恐难得了。请就于玉华宫翻译。即以四年冬十月徙于玉华宫。并翻经大德及门徒等同去其供给诸事一如京下。至彼安置肃诚院焉。五年春正月一日起首翻大般若经。梵本总有二十万颂。佛于四处十六会说。文既广大学徒每请删略。如罗什所翻除繁去重。法师将顺众意。于夜梦中即有极怖畏事以相警诫。觉已惊惧向诸众说。还依广翻。夜中乃见诸佛菩萨胜吉祥事。觉而喜庆不敢更删。至龙朔三年十月二十日功毕绝笔。合成六百卷。合掌欢喜告徒众曰。此经于此地有缘。玄奘来此玉华者经之力也。向在京师诸缘牵乱岂有了时。今得终讫。并是诸佛冥加龙天拥护。此乃镇国之妙典人天之大宝。徒众宜各踊跃欣庆。于中间又翻成唯识论辩中边唯识二十论品类足论等。至十一月二十二日。令弟子窥基奉表奏闻。请御制经序。至十二月七日通事舍人冯义宣　敕垂许。麟德元年正月一日翻经大德及玉华寺众。殷勤启请翻大宝积经。法师见众僧专至俯仰翻数行讫。便摄梵本停住告众曰。此经部轴与大般若同。玄奘自量气力不复办此。奘自贞观十九年乙巳于弘福寺创启梵文。讫麟德元年甲子终玉华宫寺。凡二十载。总出大小乘经律论等合七十五部一千三百三十五卷。又别撰西域记一部。自般若翻了惟自策勤行道礼忏。告翻经僧及门人曰。有为之法必归磨灭。泡幻形质何得久停。行年六十五矣必卒玉华。于经论有疑者今可速问。又谓门人曰。吾来玉华本缘般若。今经事既终吾生涯亦尽。若无常后汝等遣吾宜从省俭。可以籧篨裹送。仍择山涧僻处安置勿近宫寺。不净之身宜从屏远。门徒等闻之莫不哀鲠。奘生常以来愿生弥勒及游西域。又闻无著兄弟皆生彼天。又频祈请咸有显证。怀此专至盖增翘励。所造功德皆愿往生。至正月九日脚趺伤胫因即寝疾。开目闭目见大莲华鲜白而至。又见伟相知生佛前。遂命僧喜尚读所翻经论名目。及造像写经施僧济乏然灯放生。具令读讫自怀欣悦。总召门人有缘并集。于是罄舍衣资。更令造像及转读斋嚫。又命塑工宗法智。于嘉寿殿竖菩提像骨。对寺僧门人辞诀并遣表讫。便默念弥勒。又令旁人称愿生颂至二月四日右胁累足。右手支头。左手申髀。暨于属纩竟不回转。不饮不食至五日中夜。弟子光等问云。和上决定得生弥勒内众不。答曰。得生。言讫气息渐微少间神逝。侍人不觉属纩。方委从足渐冷最后顶暖。颜色赤白怡悦胜常。过七七日竟无改变亦无异气。自非定慧庄严戒香资被。孰能致此。又冥应众多具于别传。此略不述。时坊州刺史窦师伦奏。法师已亡。帝闻之哀恸伤感为之罢朝曰。朕失国宝矣。时文武宰寮莫不悲咽流涕。帝言已呜咽悲不能胜。翌日又谓群臣曰。惜哉朕国内失奘法师一人。可谓释众梁摧矣。四生无导矣。亦何异苦海方济舟楫遽沈。闇室犹昏灯炬斯掩。帝言已嗟惋不怡。寻下　敕移神柩归京安置慈恩寺。葬事所须并令官给。又　敕葬日听京城僧尼幢盖送至墓所。法师道茂德高。为明时痛惜故于亡后重叠降恩。求之古人无以加也。于是素盖素幢浮空云合。哀笳哀梵气遏人神。四俗以之悲凉。七众惜其沉没。以四月十五日葬于浐东白鹿原四十里中。皂素弥满其茔与兄捷公相近。苕然白塔近烛帝城。禁中多见时伤圣虑。至总章元年四月八日。有敕改葬[(樊-爻+ㄠ)/邑]川北原。与州县相知供给吏力乃又出之。众咸叹异。经久埋瘗。色相如初。自非愿力所持。焉能致此。法师形长七尺板身赤白色眉目疏朗。形貌端凝。谈论清华。音词远畅。使听者无倦。瞻者忘疲。或处徒众。或对嘉宾。一坐半日。终无倾动。服止乾陀。裁唯细[疊*毛]。修广适中行步雍容。直前而视辄不顾眄。滔滔焉若长江之纪地。灼灼焉类芙蕖之在水。加以戒范端凝始终如一。爱惜之志过护浮囊。持敬之坚超逾系草。性爱怡简不好交游。一入道场非朝命不出。又闻盛暑之辰体无沾液。祁寒之际貌不惨凄。又不夭不申不欠不啑。斯盖未详其地位何贤圣之可格哉。又北宫现疾之时征应繁缛。将终之日色貌敷愉。亦难得而测也。及终月余有人赍栴檀末香至。请依西国法以涂三藏身。众咸莫之许。其人作色曰。弟子别奉进止。师等若不许请录状以闻。众从之及开棺发殓已。人觉异香香等莲花之气。互相惊问。皆云若兹。向人徐并殓衣唯留衬服。众睹三藏貌如生人。皆号绝共视。向人涂香服殓盖棺已俄失所在。众疑天人焉。又其听言观行名实相守。精厉晨昏计时分业。虔虔不懈专思法务。言无名利行绝虚浮。曲识机缘善通物性。不倨不謟行藏适时。吐味幽深辩开疑议。寔当代之英贤。乃释门之法将矣。且其发蒙入法特异常伦。听览经论用为恒任。既周行东夏挹酌诸师。披露肝胆尽其精义。莫不倾倒林薮更亲学府。遂能不远数万咨求胜法。誓舍形命必会为期。发趾张掖途次龙沙。中途艰险身心仅绝。既达高昌倍光来价。传国祖送备阅云仪。路出铁门石门。躬乘沙岭雪岭。历天险而志逾慷慨。遭凶贼而神弥厉勇。兼以归禀正教师承戒贤。现逐言扬义非再授。广闻异论包藏胸臆。致使梵侣倾心不遗其法。又以起信一论文出马鸣。印度诸僧思承其本。奘乃译唐为梵通布五天。斯则法化之缘东西互举。又西华余论深尚声明。奘乃卑心请决随授随晓。致有七变其势动发异踪。三修广论恢张怀抱。故得施无厌寺三千学僧皆号智囊护持城堑。及睹其唇吻听其词义。皆弹指赞叹。何斯人也。其游历塞外海东百三十国。道俗邪正承其名者。莫不仰德归依更崇开信。可以家国增荣光宅推远献奉岁至咸奘之功。若非天挺英灵生知圣授。何能振斯鸿绪。导达遗踪。前后僧传往天竺者。首自法显法勇终于道邃道生。相继中途一十七返。取其通言华梵妙达文筌扬导国风开悟邪正。莫高于法师矣。恨其经部不翻其数犹众。年未迟暮足得出之。无常奄及惜哉。至</p>
<p>肃宗文明武德大圣大宣孝皇帝有　敕。于塔茔所置大唐兴教寺。以旌传译之功。垂芳不朽(时至德三载岁在戊戌二月五日改为乾元元年八月二日敕内出寺额度僧七人至十二月日白黑奉迎大唐兴教寺额至于郁川寺所安置耳) 四分律删补随机羯磨一卷(序题云昙无德部四分律删补随机羯磨见内典录) 释迦氏略谱一卷(或无略字见内典录麟德二年九月十八日于西明寺撰记) 释迦方志二卷(见内典录永徽元年撰) 大唐内典录十卷(见内典录麟德元年于西明寺译) 集古今佛道论衡实录四卷(见内典录麟德元年龙朔元年于西明寺撰第四卷麟德元年撰或三卷) 东夏三宝感通录三卷(亦云集神州三宝感通录见内典录麟德元年撰) 续高僧传三十卷(见内典录) 广弘明集三十卷(见内典录)</p>
<p>右八部八十一卷其本并在</p>
<p>沙门释道宣。俗姓钱氏。吴兴人也。彭祖之后胤。宣少寻教相长慕寻师。关之东西河之南北。追访贤友无惮苦辛。外博九流内释三学。戒香芬洁定水澄漪。存护法城著述无辍。尤工律藏删补章仪。常于终南山以坚其志。凡所修撰并行于代。护法经要此录载之。余别行门在于内典录。贞观末年方事修缉撰四分删补羯磨等八部。内典录中更有后续高僧传十卷。寻本未获故阙 一切经音义二十五卷(见内典录)</p>
<p>右一部二十五卷其本见在</p>
<p>沙门释玄应。大慈恩寺翻经沙门也。博闻强记镜林苑之宏标。穷讨本支通古今之五体。故能仇校源流勘阅时代。删雅古之野素削浇薄之浮杂。悟通俗而显教。举集略而胜美。真可谓文字之鸿囿。言音之龟镜者也。以贞观之末敕召参传综经。理经正纬咨为实录。因译寻阅捃拾藏经为之音义。注释训解援引群籍。证据卓明焕然可领。昔高齐沙门释道慧为一切经音。依字置反曾无追顾。致失教义寔迷匡俗。应所作者全异恒伦。征核本据务在实录。即万代之师宗。亦当朝之难偶也。恨叙缀才了未及覆疏。遂从物故惜哉 古今译经图纪四卷</p>
<p>右一部四卷其本见在</p>
<p>沙门释靖迈。简州人也。以博学驰誉。大唐三藏翻译众经。召充缀文大德。后大慈恩寺翻经堂中。壁画古来传译缁素。靖迈于是缉维其事。撰成图纪题之于壁。但略费长房录续逮皇朝。直述译经余无所纪 千眼千臂观世音菩萨陀罗尼神咒经二卷(或一卷贞观中在内译初出与流志千手千眼身经同本波仑制序) 千啭陀罗尼观世音菩萨咒经一卷(或无经字永徽四年于总持寺译) 观自在菩萨随心咒经一卷(亦云多唎心经永徽四年于总持寺译) 清净观世音普贤陀罗尼经一卷(永徽四年于总持寺译见大周录)</p>
<p>右四部五卷其本并在</p>
<p>沙门释智通。律行清高兼明经论。于总持门特所留意。通以隋大业年中出家。住京大总持寺。有游方之志。遂于洛京翻经馆学梵书语。早通精奥。唐贞观中有北天竺僧。赍千臂千眼经梵本奉进文帝。敕通共梵僧相对译出。勒成二卷。后于天皇永徽四年癸丑。于总持寺又出千啭等经三部 千手千眼观世音菩萨广大圆满无碍大悲心陀罗尼经一卷</p>
<p>右一部一卷其本见在</p>
<p>沙门伽梵达摩。此云尊法。西印度人也。译千手千眼大悲心经一卷。然题云西天竺伽梵达摩译不标年代。推其本末似是　皇朝新译。但以传法之士随缘利见。出经流布更适余方。既不记年号故莫知近远。升亲问梵僧云有梵本。既非谬妄故载斯录。准千臂经序亦云智通共出 陀罗尼集经十二卷(见大周录永徽四年三月十四日于慧日寺译至五年四月十五日毕沙门玄楷笔受)</p>
<p>右一部一十二卷其本见在</p>
<p>沙门阿地瞿多。唐言无极高。中印度人。学穷满字行洁圆珠。精练五明妙通三藏。加以大士利生无吝乡国。志弘像教罔惧艰险。遂西逾雪岭东越沙河。载历艰危来仪　帝阙。以　天皇永徽三年壬子正月。广将梵本来届长安　敕令慈恩寺安置。沙门大乘琮等一十六人。英公鄂公等一十二人。请高于慧日寺浮图院。建陀罗尼普集会坛。所须并皆供办。法成之日屡降灵异。京中道俗咸叹希逢。沙门玄楷等遂固请翻其法本。后以四年癸丑至五年甲寅。于慧日寺从金刚大道场经中要钞译集成一十二卷。沙门玄楷等笔受。于时有中印度大菩提寺僧阿难律木叉师迦叶师等。于经行寺译功德天法。编在集经第十卷内。故不别存也 诸经要集二十卷(显庆四年西明寺撰)</p>
<p>右一部二十卷其本见在</p>
<p>沙门释玄恽。本名世道。律学高誉谟重前良。缀缉为务。兼有钞疏注解众经。西明创居召为大德。显庆年中读一切经。钞诸要事撰成一部。名诸经要集。余如内典录载 集沙门不拜俗议六卷(见内典录)</p>
<p>右一部六卷其本见在</p>
<p>沙门释彦琮。识量聪敏博晓群经善属文笔尤工著述　天皇龙朔二年壬戌有　诏令拜　君亲。恐伤国化令百司遍议。于时沙门道宣等。共上书启闻于朝廷众议异端。所司进入　圣躬亲览。下敕罢之。琮恐后代无闻故。纂斯事并前代故事及先贤答对。名为集沙门不拜俗议。传之后代永作楷摸。墙堑法城玄风不坠也。兼撰大唐京师寺录行于代 师子庄严王菩萨请问经一卷(亦名八曼荼罗经龙朔三年于慈恩寺译见大周录) 离垢惠菩萨所问礼佛法经一卷(龙朔三年于慈恩寺译见大周录) 阿吒那智咒经一卷(龙朔三年于慈恩寺译见续高僧传)</p>
<p>右三部三卷(前二部二卷见在后一部一卷阙本)</p>
<p>沙门那提。唐曰福生。具依梵言则云布如乌代耶。以言烦多故。此但讹略而云那提也。本中印度人。少出家名师开悟志气雄远。弘道为怀历游诸国务在开物。而善达声明通诸诂训。大夏召为文士拟此士兰台著作者。泛爱好奇尚。闻有涉悟不惮远夷。曾往执师子国。又东南上楞伽山。南海诸国随缘远化。承脂那东国盛传大乘佛法崇盛赡洲称最。乃搜集大小乘经律论五百余夹合一千五百余部。以天皇永徽六年创达京师。有敕令于慈恩寺安置所司供给。时玄奘法师当途翻译声华腾蔚。无由克彰掩仰萧条。达名寔难。那提不蒙引到无由自敷。显庆元年</p>
<p>敕往昆仑诸国采取异药。既至南海诸王归敬为别立寺度人授法。弘化之广又倍于前。以昔被　敕往理须返命慈恩寺梵本拟重寻研。龙朔三年还返旧寺。所赍诸经并为奘将出。意欲翻度莫有依凭。惟译八曼茶罗等经三部。要约精最可常行学。禅林寺沙门惠泽译语。丰德寺沙门道宣缀文并制序。其年南海真腊国为那提素所化者奉敬无已。思见其人互相牵率假途远请。乃云。国有好药唯提识之。请自采取。下敕听往返亦未曾有。博访大夏行人云。那提三藏乃龙树之门人也。所解无相与奘硕。反西梵僧云。大师隐后斯人第一。深解实相善达方便。小乘五部毗尼。外道四违陀论。莫不洞达源底通明言义。词出珠联理畅霞举。所著大乘集义论可有四十余卷。将事译之被遣遂阙。夫以抱麟之叹代有斯踪。知人难哉。千龄罕遇那提挟道远至。投俾北冥既无所待。乃三被毒再充南役。崎岖数万频历瘴氛。委命遭命斯在斯人。呜呼惜哉 大般涅槃经后译茶毗分二卷(亦云阇维分亦云后分沙门惠立制序见大周录)</p>
<p>右一部二卷其本见在</p>
<p>沙门若那跋陀罗。唐云智贤。南海波凌(亦曰诃凌)国人也。善三藏学。往者麟德年中益府成都沙门会宁。故游天竺观礼圣。迹泛舶西逝路经波凌国。遂共智贤译涅槃后分二卷。寄经达于交州。会宁方之天竺。后至仪凤年初交州都督梁难敌遣使附经入京。三年戊寅大慈恩寺沙门灵会。于东宫启请施行 大乘显识经二卷(第二出与宝积贤护长者会同本见大周录永隆元年于东都太原寺译) 大方广佛华严经续入法界品一卷(或无续字续旧华严经阙文见大周录垂拱元年于西太原寺归宁院译) 方广大庄严经十二卷(一名神通游戏第四出与竺法护普曜经等同本见大周录永淳二年九月十五日毕于西太原寺归宁院译沙门复礼笔受) 证契大乘经二卷(亦名入一切佛境界智陪卢遮那藏第二出与大乘同性经同本见大周录永隆元年于太原寺译) 大乘离文字普光明藏经一卷(第三出与元魏菩提留支所出无字宝箧经等同本见大周录永淳二年于太原寺归宁院译) 大乘遍照光明藏无字法门经一卷(第四出即与次前离文经同本日照重出) 大方广师子吼经一卷(第二出与如来师子吼经同本见大周录永隆元年于东太原寺译) 大乘百福相经一卷(初出见大周录永淳二年于西太原寺归宁院译) 大乘百福庄严相经一卷(第二出即与次前百福相经同本日照重出) 大乘四法经一卷(初出见大周录永隆元年于东太原寺译) 菩萨修行四法经一卷(永隆二年正月于京弘福寺译沙门彦琮制序第二出与前大乘四法同本于京再出) 七俱胝佛大心准提陀罗尼经一卷(初出与金刚智出者同本见大周录垂拱元年于西太原寺归宁院译) 佛顶最胜陀罗尼经一卷(第二出与杜顗等出者同本永淳元年五月二十日于京弘福寺共沙门彦琮译兼制序见经前序) 最胜佛顶陀罗尼除业障经一卷(第四出即与前经同本日照后欲归国于大东都共沙门惠智再译前缘后法二文并广) 大乘密严经三卷(见大周录) 造塔功德经一卷(见大周录永隆元年于东太原寺译) 金刚般若波罗蜜经破取著不坏假名论二卷(功德救菩萨造亦云功德施论见大周录永淳二年九月十五日于西太原寺归宁院译) 大乘广五蕴论一卷(安惠菩萨造无广字见大周录垂拱元年六月十五日于西太原寺归宁院译)</p>
<p>右一十八部三十四卷其本并在</p>
<p>沙门地婆诃罗。唐言日照。中印度人洞明三藏。博晓四含。戒行清高学业优赡。尤工咒术兼洞五明。志在利生来游此国。以天皇仪凤初至。天后垂拱末于两京东西太原寺(西太原寺即今西崇福寺是也东太原寺即今太福先寺是也)</p>
<p>及西京弘福寺。译大乘显识经等一十八部。沙门单陀般若提婆译语。沙门惠智证梵语　敕召名德十人助其法化。沙门道成薄尘嘉尚圆测灵辩明恂怀度证义。沙门思玄复礼等缀文笔受</p>
<p>天后亲敷睿藻制序标首。光饰像教传之不朽也 佛顶尊胜陀罗尼经一卷(初出与日照等出者同本仪凤四年正月五日译出)</p>
<p>右一部一卷其本见在</p>
<p>清信士杜行顗京兆人。仪凤中任朝散郎行鸿胪寺典客署令。顗明诸蕃语兼有文藻天竺语书亦穷其妙。于时有罽宾国僧佛驮波利。赍梵经一夹诣阙奉献</p>
<p>天皇有诏命顗翻出。名为佛顶尊胜陀罗尼。宁远将军度婆及中印度三藏法师地婆诃罗证译。是时仪凤四年正月也。此杜译者有庙讳国讳皆隐而避之。即世尊为圣尊。世界为生界。大势为大趣。救治为救除。译讫奉进</p>
<p>皇上读讫顾谓顗曰。既是圣言不须避讳。杜时奉　诏以正属故而有寝焉。荏苒之间杜君长逝。未遑改正其经遂行。后日照三藏奉诏再译。名佛顶最胜陀罗尼。大周录云。佛顶尊胜陀罗尼日照三藏译者误也 十门辩惑论二卷(答太子文学权无二释典稽疑或三卷)</p>
<p>右一部二卷本在</p>
<p>沙门释复礼京兆人。俗姓皇甫氏。少出家住兴善寺。性灵静寡嗜欲。游心内典兼博玄儒。尤工赋咏善于著述。俗流名士皆慕仰之。三藏地婆诃罗实叉难陀等译大庄严华严等经。皆敕召礼令同翻译。缀文裁义实属斯人。天皇永隆二年辛巳。因太子文学权无二述释典稽疑十条用以问礼请令释滞。遂答之撰成二卷。名曰十门辩惑蒙。宾主酬答剖折稽疑。文出于智府。义在于心外。如斯答对非此而谁。可谓龙猛更生马鸣再出。权文学睹斯轮已众疑顿遣顶戴遵行。此虽一时之酬答。寔为万代之龟镜也。法师兼有文集行于代 大唐慈恩寺三藏法师传十卷</p>
<p>右一部十卷其本见在</p>
<p>沙门释惠立。本名字立。天皇改为惠立。俗姓赵氏。天水人也。远祖因[穴/臣]徙寓新平。故为豳(今改为邠)人焉。爰祖及父俱驰高誉。立节隋秘书郎毅之第三子也。生而破嶷有弃俗之志。年十五贞观三年出家住豳州照仁寺。此寺破薛举之战场也。立识敏才俊神清道远。习林远之高风。迈肇融之识量。声誉闻彻</p>
<p>敕召充大慈恩寺翻经大德。次补西明寺都维那。后授太原寺主。皆降纶旨令维寺住</p>
<p>天皇之代频召入内。与黄冠对论皆惬</p>
<p>帝旨。事在别传。立以玄奘法师求经印度经无纪述季代罕闻。遂撰慈恩三藏行传。未成而卒。后弘福寺沙门彦琮续而成之。总成十卷。故初题云沙门惠立本释彦琮笺 四分比丘戒本一卷(题云四分戒本并序西太原寺沙门怀素集) 四分比丘尼戒本一卷(题加尼字余同前) 四分僧羯磨三卷(题云羯磨卷上并序出四分西太原寺沙门怀素集) 四分尼羯磨三卷(题加尼字余同前)</p>
<p>右四部八卷其本并在</p>
<p>沙门怀素。俗姓范氏。京兆人。世袭冠冕。贞观十九年出家师奘法师为弟子。而立性聪敏专寻经论。进具之后偏隶毗尼。依道成律师学四分律。不淹时序而为上首。先居弘济后住太原。学侣云奔教授无辍。以先德所集多不依文率己私见妄生增减。遂乃捡寻律藏抄出戒心羯磨。但取成文非妄穿凿。可谓嗣徽迦叶继轨波离而已焉。又别撰四分记抄兼经论疏记等五十余卷行于代 大方广圆觉修多罗了义经一卷</p>
<p>右一部一卷其本见在</p>
<p>沙门佛陀跋多罗。唐云觉救。北印度罽宾人也。于东都白马寺译圆觉了义经一部。此近出不委何年。且弘道为怀务甄诈妄。但真诠不谬岂假具知年耶 佛顶尊胜陀罗尼经一卷(第三出与杜顗等出者同本见大周录及经前序)</p>
<p>右一部一卷其本见在</p>
<p>沙门佛陀波利。唐言觉护。北印度罽宾国人。忘身徇道遍观灵迹。闻文殊师利在清凉山。远涉流沙躬来礼谒。以</p>
<p>天皇仪凤元年景子杖锡五台虔诚礼拜。悲泣雨泪望睹圣容。倏焉见一老翁从山中出来。作婆罗门语。谓波利曰。师精诚恳恻何所求耶。波利答曰。闻文殊大士隐迹此山。从印度来欲求瞻礼。翁曰师从彼国将佛顶尊胜陀罗尼经来不。此土众生多造诸罪。出家之辈亦多所犯。佛顶神咒除罪秘方。若不将经徒来何益。纵见文殊何必能识。师可还西国取彼经来流传此土。即是遍奉众圣。广利群生拯济幽冥。报诸</p>
<p>佛恩也。师取经来至此弟子当示师文殊师利菩萨所在。波利闻此语已不胜喜跃。遂裁抑悲泪向山更礼。举头之顷忽不见老人。波利惊愕倍增虔敬。遂返归本国取得经来。既达</p>
<p>帝城便求进见。有司具状</p>
<p>闻奏</p>
<p>天皇赏其精诚崇斯秘典。遂诏鸿胪寺典客令杜行顗及日照三藏于内共译。译讫嚫绢三十匹。经留在内。波利因乃垂泣奏曰。委弃身命志在利人。请布流行是所诚望</p>
<p>帝愍其专至遂留所译之经还其梵本任将流布。波利得经不胜喜跃。将向西明寺访得善梵语僧顺贞奏共翻译</p>
<p>帝允其请。遂对翻经大德圆测共贞翻出。名佛顶尊胜陀罗尼。与前杜令所翻之者。咒韵经文大同小异。波利所愿已毕持经梵本入于五台于今不出。莫知所之。比诸众译此最弘布</p>
<p>(准经前序乃云永淳二年回至西京具状闻奏其年即共顺贞再译名佛顶尊胜陀罗尼经今寻此说年月稍乖其杜令译者乃仪凤四年正月五日也日照再译乃永淳元年五月十三日也既云永淳二年方达唐境前之二本从何而得又永淳二年天皇已幸东都如何乃云在京译出其序复是永昌已后有人迷记却叙前事致有参差此波利译者不可依序定其年月也)</p>
<p>贞元新定释教目录卷第十二</p>
<p>贞元新定释教目录卷第十三</p>
<p>西京西明寺沙门圆照撰</p>
<p>总集群经录上之十三 大方广佛华严经不思议佛境界分一卷(或二卷十二纸永昌元年于魏国东寺译见大周录初出与后实叉难陀译不思议境界经同) 大方广佛华严经修慈分一卷(天授二年于大周东寺译见大周录) 大乘造像功德经二卷(或一卷天授二年于大周东寺译见大周录) 智炬陀罗尼经一卷(天授二年于大周东寺译见大周录) 诸佛集会陀罗尼经一卷(天授二年于大周东寺译见大周录) 大乘法界无差别论一卷(天授二年月十四日于大周东寺译见大周录)</p>
<p>右六部七卷其本并在</p>
<p>沙门提云般若。或云提云陀若那。唐云天智。于阗国人。学通大小智兼真俗。咒术禅门悉皆谙晓。以天后永昌元年来届于此。即以其年谒</p>
<p>帝于洛</p>
<p>敕于魏国东寺(后改为大周东寺)翻经。以永昌元年己丑至天授二年辛卯。总出经六部。沙门威陀惠智等译语。沙门处一等笔受。沙门复礼等缀文。沙门德威慧俨法明弘景等证义 赞观世音菩萨颂一卷(见大周录)</p>
<p>右一部一卷其本见在</p>
<p>沙门释慧智。父中印度人也。婆罗门种。因使游此而生于智。少而精勤有出俗之志</p>
<p>天皇时因长年婆罗门僧。奉敕度为弟子。本既梵人。善闲天竺书语。又生唐国。复练此土言音。三藏地婆诃罗提云。若那宝思惟等所有翻译。皆召智为证义令度语。智以</p>
<p>天后长寿二年癸巳。于东都佛授记寺。自译赞观世音菩萨颂一部 大周刊定众经目录十五卷</p>
<p>右一部十五卷其本见在</p>
<p>沙门释明佺。东都佛授记寺僧也。尤精律学兼闲经论</p>
<p>天后天册万岁元年乙未</p>
<p>敕刊定经目。佺首末条录编此次序。与翻经大德二十余人同共参定。虽云刊定繁秽尤多。虽见流行实难凭准。中有乖舛如别所述 大方广佛华严经八十卷(第二出东晋觉贤译者同本证圣元年三月十四日于东都大内大遍空寺译天后亲受笔削至圣历二年十月八日于佛授记寺功毕) 文殊师利授记经三卷(于清禅寺译第三出与文殊佛土严净经等同本今编入宝积当第十五会) 大方广入如来智德不可思议经一卷(于东都佛授记寺译第四出与度诸佛境界智光严经等同本) 大方广如来不思议境界经一卷(第三出与提云般若所出境界分同本) 大方广普贤所说经一卷(第四出与宋功德贤等出者同本久视元年五月五日于东都三阳宫内初出至长安四年正月五日缮写毕) 大乘入楞伽经七卷 观世音菩萨秘密藏神咒经一卷(初出与宝思惟等出者同本) 妙臂印幢陀罗尼经一卷(第二出与胜幢印陀罗尼经同本) 百千印陀罗尼经一卷 救面然饿鬼陀罗尼神咒经一卷 右绕佛塔功德经一卷(亦云绕塔功德经) 大乘四法经一卷(与前日照三藏出名字虽同经体全异) 十善业道经一卷 大乘起信论二卷(第二出与真谛译者同本) 摩诃般若随心经一卷 大方广不生不灭经一卷 大方广如来难思议境界经一卷 离垢净光陀罗尼经一卷(初出与弥陀出译者同本) 菩萨出生四法经一卷</p>
<p>右一十九部一百七卷(起信论上一十四部一百二卷见在摩诃般若随心经下五部五卷阙本)</p>
<p>沙门实叉难陀。唐云喜学。于阗国人。智度弘旷利物为心。善大小乘兼异学论</p>
<p>天后明扬佛日敬重大乘。以华严旧经处会未备。远闻于阗有斯梵本发使求访。并请译人。实叉与经同臻帝阙。以天后证圣元年乙未。于东都大内大遍空寺译华严经</p>
<p>天后亲临法座焕发序文。自运仙毫首题名品。南印度沙门菩提流志沙门义净同宣梵本。后附沙门复礼法藏等于佛授记寺译。至圣历二年己亥功毕。又至久视元年庚子于三阳宫内译大乘入楞伽经。及于西京清禅寺东都授记寺译文殊授记等经。前后总译一十九部。沙门波仑玄范等笔受。沙门复礼等缀文。沙门法宝弘景等证义。太子中舍人贾膺福监护。至长安四年实叉缘母年老请归觐省。表书再上方蒙免许</p>
<p>敕御史霍嗣光送至于阗。后和帝龙兴重晖佛日</p>
<p>敕再征召方届帝城。以景龙二年达于兹土。帝屈万乘之尊亲迎于开远门外。京城缁侣备诸幢幡逆路导引。仍装饰青象令乘入城敕于大荐福寺安置。未遑翻译遘疾弥留。以景云元年十月十二日。右胁垒足终于大荐福寺。春秋有五十九。缁徒悲噎。叹法梁之遽摧。俗侣哀号。恨群生之失导。有</p>
<p>诏听依外国法葬。以十一月十二日。于开远门外古然灯台焚之。薪尽火灭其舌犹存。斯是弘法之嘉瑞也。至十二月二十三日。本国门人悲智</p>
<p>敕使哥舒道元。送其余骸及斯灵舌。还归于阗起塔供养。后人复于焚尸之所。起七层塔焉 不空罥索陀罗尼经一卷(一名普门此有一十六品是梵本经抄沙门波仑制序第二出与宝思惟译三卷者同本)</p>
<p>右一部一卷其本见在</p>
<p>婆罗门李无谄。北印度岚波国人。识量聪敏内外该通。唐梵二言洞晓无滞。三藏阿你真那菩提流志等翻译众经。并无谄度语。于</p>
<p>天后代圣历三年庚子三月。有新罗国僧明晓。远观唐化将欲旋途。于总持门先所留意。遂殷勤固请译此真言。使彼边维同闻秘教。遂于佛授记寺翻经院。为译不空罥索陀罗尼经一部。沙门波仑笔受。至久视元年八月将所译经。更于罽宾重勘梵本。方写流布 无垢净光大陀罗尼经一卷(第二出与实叉难陀离垢净光陀罗尼同本)</p>
<p>右一部一卷其本见在</p>
<p>沙门弥陀山。唐言淑友。睹货逻国人也。幼少出家游诸印度遍学经论。于楞伽俱舍最为精妙。志弘像法无吝乡邦。杖锡而游来臻皇阙。于天皇代共实叉难陀译大乘入楞伽经。后于天后末年共沙门法藏等译无垢净光陀罗尼经一部。译毕进内辞帝归邦</p>
<p>天后厚遗任归本国 甄正论三卷</p>
<p>右一部。三卷其本见在</p>
<p>沙门释玄嶷。俗姓杜。名乂。是黄冠。为东都大弘道观主。游心七籍妙善三玄。黄宗之中此为纲领</p>
<p>天后心崇大法弘阐释宗。又遂归心请求剃落</p>
<p>诏许度之。住佛授记寺。后为寺都兼预翻译。悉彼宗之虚诞。知正教之可凭。遂造甄正论一部。指陈虚伪。主客问答极为省要 不空罥索陀罗尼自在王咒经三卷(亦名不空罥索心咒王经长寿二年十月于东都佛授记寺译沙门德感笔受初出与李无谄出一卷者同本) 浴像功德经一卷(神龙元年正月二十三日于东都大福先寺译婆罗门李无谄译语初出与后义净出者同本) 挍量数珠功德经一卷(神龙元年正月二十三日于大福先寺译李无谄译语初出与义净出者同本) 观世音菩萨如意摩尼陀罗尼经一卷(第二出与实叉难陀等出者同本) 文殊师利根本一字陀罗尼经一卷(长安二年于天宫寺译沙门惠智等证梵文婆罗门李无谄译语直中书李无碍笔受初出与后义净出者同本) 大陀罗尼末法中一字心咒经一卷(神龙元年于大福先寺译李无谄译语) 随求即得大自在陀罗尼神咒经一卷(亦云所得见大周录长寿二年于东天官寺译罽宾沙门尸利难陀设等证梵文李无谄译语李无础笔受)</p>
<p>右七部九卷其本见在</p>
<p>沙门阿你真那。唐云宝思惟。北印度迦湿蜜罗国人。刹帝利种。彼王之华胄。幼而舍家禅诵为业。进具之后专精律品。复慧解超群学兼真俗。乾文咒术尤功其妙。加以化导为心无恋乡国。以</p>
<p>天后长寿二年癸巳届于洛都。敕于天官寺安置。即以</p>
<p>天后长寿二年癸巳。至中宗神龙二年景午。于授记天宫福先寺。译不空罥索陀罗尼经等七部。后至睿宗太极元年壬子四月。太子洗马张齐贤等缮写进内。至延和元年六月</p>
<p>敕令礼部尚书晋国公薛稷右常侍高平侯徐彦伯等详定入目施行。三藏自神龙二年已后更不译经。唯精勤礼诵修诸福业。每于晨朝磨香为水涂浴佛像。后方饮食。从始至终此为恒业。衣钵之外随得随施。后于龙门山请置一寺。依外国法式制造。呼为天竺。己及门人同居此寺。精诚所感其数寔多。寿百余。以开元九年终于寺矣 金光明最胜王经十卷(第五出与北凉昙无谶四卷金光明同本长安三年十月四日于西明寺译毕沙门波仑惠表笔受) 能断金刚般若波罗蜜多经一卷(第五出与姚秦罗什元魏流支陈真谛出者同本长安三年十月四日于西明寺译) 佛为难陀说出家入胎经二卷(出根本说一切有部毗奈耶杂事第十一卷景龙四年于大荐福寺译今编入宝积当第十四会改名入胎藏会) 入定不定印经一卷(第二出与元魏瞿昙流支所出不必定入定入印经同本久视元年五月五日译毕) 药师琉璃光七佛本愿功德经二卷(第四出与陈笈多等出者同本但广略有异神龙三年夏于大内佛光殿译和帝亲御法筵手自笔受) 弥勒下生成佛经一卷(第六出与罗什弥勒下生经等同本大足元年九月二十二日于东都大福先寺译) 佛为胜光天子说王法经一卷(第三出与旧谏王经及唐译胜军王经同本神龙元年七月十五日于东都大福先寺译沙门玄伞笔受) 浴像功德经一卷(第二出与宝思惟出者同本景龙四年四月十五日于荐福寺翻经院译) 数珠功德经一卷(第二出与宝思惟出者同本景龙四年四月十五日于荐福寺翻经院译) 观自在菩萨如意心陀罗尼经一卷(第三出与实叉难陀宝思惟等出者同本景龙四年于大荐福寺翻经院译) 曼殊室利菩萨咒藏中一字咒王经一卷(第四出与宝思惟出者同本长安三年十月四日于西明寺译) 称赞如来功德神咒经一卷(第二出与隋译十二佛名神咒经同本景云二年闰六月二十三日于大荐福寺翻经院译沙门玄伞智积等笔受) 大孔雀咒王经三卷(第八出与梁僧伽婆罗等出者同本神龙元年于东都内道场译) 佛顶尊胜陀罗尼经一卷(第五出与杜顗日照波利等出者同本景龙四年于大荐福寺翻经院译) 庄严王陀罗尼咒经一卷(大足元年九月二十三日于东都大福先寺译) 香王菩萨陀罗尼咒经一卷(神龙元年于东都大福先寺译) 一切功德庄严王经一卷(神龙元年七月十五日于东都大福先寺译沙门玄伞笔受) 拔除罪障咒王经一卷(景龙四年于大荐福寺翻经院译) 善夜经一卷(大足元年九月二十三日于东都大福先寺译) 大乘流转诸有经一卷(大足元年九月二十三日于东都大福先寺译) 妙色王因经一卷(大足元年九月二十三日于东都大福先寺译) 佛为海龙王说法印经一卷(景云二年闰六月二十三日于荐福寺翻经院译沙门玄伞智积等笔受) 能断金刚般若波罗蜜多经论颂一卷(无著菩萨造景云二年于大荐福寺翻经院译沙门玄伞智积等笔受) 能断金刚般若波罗蜜多经释三卷(无著菩萨颂世亲菩萨释景云二年荐福寺翻经院译沙门玄伞智积笔受) 因明正理门论一卷(大域龙树菩萨造第二出与奘法师译者同本景云二年于大荐福寺翻经院译沙门玄伞智积笔受) 成唯识宝生论五卷(一名三十唯识论顺释论护法菩萨造景龙四年四月十五日于荐福寺翻经院译沙门玄伞智积笔受) 观所缘论释一卷(护法菩萨造景龙四年四月二十五日于大荐福寺翻经院译沙门玄伞智积等笔受) 掌中论一卷(陈那菩萨造第二出与解卷论同本长安二年十月四日于西明寺译) 取因假设论一卷(陈那菩萨造长安三年十月四日于西明寺译沙门惠表笔受) 观总相论颂一卷(陈那菩萨造景云二年于大荐福寺翻经院译沙门智积等笔受) 止观门论颂一卷(世亲菩萨造景云二年于荐福寺翻经院译沙门玄伞等笔受) 手杖论一卷(尊者释迦称造景云二年于大荐福寺翻经院译沙门玄伞等笔受) 六门教授习定论一卷(无著菩萨本世亲菩萨释长安三年十月四日于西明寺译) 五蕴皆空经一卷(出杂阿含经第二卷异译景龙四年于大荐福寺翻经院译沙门智积等笔受) 三转法轮经一卷(出杂阿含经第一十五异译景龙四年于荐福寺翻经院译沙门玄伞笔受) 无常经一卷(亦名三启经大足元年九月二十三日于东都大福先寺译) 八无暇有暇经一卷(大足元年九月二十三日于东都大福先寺译) 长爪梵志请问经一卷(久视元年十一月二十三日于东都大福先寺译) 譬喻经一卷(景龙四年于大荐福寺翻经院译沙门玄伞等笔受) 略教诫经一卷(景龙二年闰六月二十三日于荐福寺翻经院译沙门智积笔受) 疗痔病经一卷(亦云痔瘘景龙四年于大荐福寺翻经院译沙门玄伞等笔受) 根本说一切有部毗奈耶五十卷(长安二年十月四日于西明寺译沙门波仑惠表等笔受) 根本说一切有部苾刍尼毗奈耶二十卷(景龙四年于大荐福寺翻经院译) 根本说一切有部毗奈耶杂事四十卷(景龙四年于大荐福寺翻经院译) 根本说一切有部尼陀那目得迦十卷(或八卷长安二年于西明寺译) 根本说一切有部戒经一卷(景龙四年于大荐福寺翻经院译) 根本说一切有部苾刍戒经一卷(景龙四年于大荐福寺翻经院译) 根本说一切有部百一羯磨十卷(长安三年十月四日于西明寺译) 根本说一切有部毗奈耶颂五卷(尊者毗舍佉造景龙四年于大荐福寺翻经院译先在西域那烂陀寺译出还删正景龙年奏行) 根本说一切有部毗奈耶杂事摄颂一卷(景龙四年于荐福寺翻经院译) 根本说一切有部尼陀那目得迦摄颂一卷(景龙四年于大荐福寺翻经院译) 根本萨婆多部律摄二十卷(尊者胜支集或十四卷久视元年十二月二十三日于东都大福先寺译) 一百五十赞佛颂一卷(尊者摩咥里制吒造于中印度那烂陀寺译至景云二年于荐福寺重更回缀) 龙树菩萨劝诫王颂一卷(第三出与旧劝发诸王要偈等同本于东印度耽摩立底国译至都重缀) 大唐西域求法高僧传二卷(从西国还在南海室利佛逝撰寄归) 大唐南海寄归内法传四卷(从西国还在南海室利佛逝撰寄归) 别说罪要行法一卷(或无别字) 受用三水要法一卷(或云要行法) 护命放生轨仪一卷(或云轨仪法) 法华论五卷(莫知造者单重未悉景云二年译) 集量论四卷(景云二年译已上多取奏行年月所以出曰多同) 根本说一切有部毗奈耶药事二十卷 根本说一切有部毗奈耶破僧事二十卷(内欠二卷) 根本说一切有部毗奈耶出家事五卷(内欠一卷) 根本说一切有部毗奈耶安居事一卷 根本说一切有部毗奈耶随意事一卷 根本说一切有部毗奈耶皮革事二卷 根本说一切有部毗奈耶羯耻那事一卷</p>
<p>右此上从药事下七部共五十卷。并从大周证圣元年。至大唐景云二年。以来两京翻译未入开元释教录。今搜捡乞入贞元目录。于内由欠三卷为访本未获。旦附阙本录中收。切依前遣失。兼误为别生。故重标于此耳。右六十一部二百三十九卷(法华论下二部九卷失本)</p>
<p>又加七部五十卷。内元欠三卷</p>
<p>沙门释义净。齐州人。俗姓张。字文明。髫龀之年辞荣落彩。于是遍询名匠广采群籍。内外闲晓今古遍知。年十有五志游西域。仰法显之雅操。慕玄奘之高风。加以勤无弃时手不释卷。弱冠登具逾厉坚贞。咸享二年三十有七方协夙怀。遂之广府初结誓同志数满十人。洎乎泛舶余皆退罢。唯净坚心转炽。遂即孤行备历艰难渐达印度。所至之境皆洞言音。凡遇王臣咸蒙礼重。鹫峰鸡足并亲登陟。祇园鹿苑咸悉周游。憩那兰陀礼菩提树遍师明匠学大小乘。所为事周还归故里。凡所历游三十余国。往来问道出二十年。以天后证圣之元乙未仲夏还至河洛。将梵本经律论近四百部合五十万颂。金刚座真容一铺。舍利三百粒。天后敬法重人。亲迎于上东门外。洛阳缁侣备设幢幡兼陈鼓乐在前导引。佛授记寺安置所将梵本并令翻译。初共于阗三藏实叉难陀翻华严经久视已后方自翻译。即以久视元年庚子。至长安三年癸卯。于东都福先寺及西京西明寺。译金光明最胜王。能断金刚般若。入定不定印。弥勒成佛。一字咒王。庄严王陀罗尼。善夜。流转诸有。妙色王因缘。无常。八无暇有暇。长爪梵志等经。根本说一切有部毗奈耶。尼陀那目得迦。百一羯磨。及律摄等。掌中。取因假设。六门教授等论。及龙树劝诫颂。已上二十部一百一十五卷。北印度沙门阿你真那证梵文义。沙门波仑复礼慧表智积等笔受证文。沙门法宝法藏德感胜庄神英仁亮大仪慈训等证义。成均大学助教许观监护。缮写进内</p>
<p>天后制新翻圣教序令标经首。暨和帝龙兴神龙元年乙巳。于东都内道场译孔雀王经。又于大福先寺译胜光天子香王菩萨咒一切功德庄严王等经。上四部六卷沙门般度读梵文。沙门玄伞笔受。沙门大仪证文。沙门胜庄利贞等证义。兵部侍郎崔湜给事中卢粲等润文正字。秘书大监驸马都尉观国公扬慎交监护</p>
<p>和帝心崇释典制序褒扬号为大唐龙兴三藏圣教序</p>
<p>帝御洛城西门。宣示群品净所新翻。并令标引。二年景午随驾归京</p>
<p>敕于大荐福寺别置翻经院处之。三年丁未帝召入内。并同翻经沙门九旬坐夏</p>
<p>帝以昔居房部幽厄无归。祈念药师遂蒙降祉。贺兹往泽重阐洪猷。因命法徒更令翻译。于大内佛光殿译成二卷。名药师琉璃光七佛本愿功德经。帝御法筵手自笔受。又至景龙四年庚戌。于大荐福寺译浴像功德。数珠功德。如意心。尊胜。拔除罪障。出家入胎。五蕴皆空。三转法轮。譬喻。疗痔病等经。根本说一切有部苾刍尼毗奈耶毗奈耶杂事。二众戒经。毗奈耶颂。杂事摄颂。尼陀那目得迦摄颂。唯识宝生。观所缘释等。已上二十部八十八卷。吐火罗沙门达磨末磨。中印度沙门状努证梵义。罽宾沙门达磨难陀证梵文。居士东印度首领伊舍罗证梵本。沙门慧积。居士中印度李释迦。直中书度颇多等读梵本。沙门文网慧沼利贞胜庄爱同思恒等证义。沙门玄伞智积等笔受。居士东印度瞿昙金刚。迦湿弥罗国王子阿顺等证译。修文馆大学士特进赵国公李峤。兵部尚书逍遥公韦嗣立。中书侍郎赵彦昭。吏部侍郎卢藏用。兵部侍郎张说。中书舍人李又苏颋等二十余人次文润色。左仆射舒国公韦巨源。右仆射许国公苏瑰监译秘书大监嗣号王邕监护。又至睿宗景云二年辛亥。于大荐福寺复译称赞如来功德神咒。佛为龙王说法印。略教诫等经。能断般若论颂。及释因明理门。观总相颂。止观门颂。手杖等论。及法华。集量百五十赞。合一十二部二十卷。沙门曷利末底乌帝提婆等读梵本。沙门玄伞智积等笔受。沙门慧沼等证义。太常卿卫国公萨崇胤监护。合从</p>
<p>天后久视元年庚子。至睿宗景云二年辛亥。都译五十六部二百三十卷。又别撰大唐西域求法高僧传。南海寄归内法传。别说罪要行法。受用三水要法。护法放生轨仪。凡五部合九卷。又出说一切有部跋窣堵(即诸律中揵度跋渠之类是也梵音有楚夏耳)约七八十卷。但出直本未遑删缀。遽入泥洹其文遂寝。净又于一切有部律中抄诸缘起别部流行。如摩竭鱼因缘等四十二经四十九卷。既是别生抄经。不合为翻译正数。今载别生录中。如删繁录中具列名目。净虽遍翻三藏。而偏功律部。译缀之暇曲授学徒。凡所行事皆尚其急。滤漉涤秽特异常伦。学侣传行遍于京洛。美哉亦遗法之盛事也。三藏道茂年衰示有微疾。至景云三年壬子正月十九日改为太极元年。二月二十二日门人比丘崇勖摹三藏和上真。和上时年七十八也</p>
<p>睿宗大圣真皇帝制赞</p>
<p>猗欤释种　　降迹阎浮　　三明备证</p>
<p>六度圆修　　离空离有　　无作无求</p>
<p>至德孤秀　　嘉名罕俦(其一)</p>
<p>载涉山川　　屡移寒暑　　迹远尘累</p>
<p>情忘出处　　济苦慈航　　除昏智炬</p>
<p>梵典爰集　　门人攸叙(其二)</p>
<p>高步寰中　　独游方外　　遍睹灵塔</p>
<p>亲观法会　　足践布金　　躬瞻献盖</p>
<p>缅鉴澄什　　寔为居最(其三)</p>
<p>以斯上士　　弘兹妙业　　拯俗不疲</p>
<p>破魔宁怯　　遗扬震旦　　光敷像法</p>
<p>勒美丹青　　传芳永劫(其四)</p>
<p>至五月十三日改太极元年为延和元年。并大赦天下。七月二十五日制传位皇太子。八月二日皇太子即位。上尊号曰太上皇。四日太上皇敕。自称曰朕。处分事曰诰。皇帝自称曰予。处分事曰制敕。五日改为先天元年。岁仍王子。二年癸丑三藏义净卧疾。不愈欲归齐州正月六日</p>
<p>诰内常侍辅令问。宣奉</p>
<p>诰问。舜阇梨三藏义净法师何日归向已东报来。三藏道茂年衰卒难胜致。气力渐劣逮手中旬七日夜初。便命纸笔对诸弟子乃遗书曰。吾闻干为天也坤为地也。百亿日月翕辟照山河。百亿阎浮幽明成昼夜。死生常道。唯圣人之能逾。衰变恒然。岂凡夫之能越。吾渐微弱汝等未安。虑忽临终遗书叙意。吾禀气山岳养志经书。错综古今搜求图籍。七岁念文举之俊。念之日。不独天生。十二见甘罗之才。念之日。应同我辈。英达君子虽未当仁。博识丈夫应权而动。少寻周孔。以礼乐为常。长习老庄。将恬淡而为乐。于国有益于人甚安。不知过去之因。不说未来之果。研精失虑据赜求微。枯木死灰之言。何足凿其心眼。玉藻金縢之典。讵可莹其精神。乍北乍南。每作栖遑之客。或隐或处。频尚虚白之心。发愿出家投身入道。一归缁侣再沐</p>
<p>皇恩。属天子高居公卿政事。盛扬佛日。自汉魏而不同。虔奉释文。与周隋而全别。思之琳远希欲连踪。想之腾澄无妄接影。三藏教迹。将汉地而未圆。十二部经。想中天而可取。年始一十有七。思游五印之都。岁临三十有七。愿到双林之境。哀别南去远达西征。海路波涛关山险阻。历三十之外国。将四百之真经。愿为众生志存翻译。辞八相之灵塔。归九洛之神州。天子亲迎群公重法。欢心役思尽力妄疲。五圣天波常遭覆荫。百年天命渐自衰微。佛说涅槃。流传十二分教。余见将死。宁无一二之言。遥想前途不知几里。又思生路不知何年。吁吁嗟嗟。至无至之处所。到不到之境界。取证可知。生不生之形骸。于心尚惑。事既匆迫恐无暇言。所译之经虔敬无尽。未翻之典愧恨弥深。不得尽本心。不得终本愿。不知天之故夺。不知神之故为。桑公俞附之医。昔年何有。扁鹊葛洪之手。今日何无。石火流光光销难续。水花发彩彩不久停。负气吞声衔悲茹泣。情既恨恨乃述言焉。弟子门人不可具载。略而书矣。望遣传灯。学戒学律之徒。莫违微细。学论学经之辈。须识邪疑。三学总成佛之上愿。一行偏善吾未喜焉。具圆之人触犯须慎。近圆之者尊卑有方。讲律之流愿无休恩。传经之士冀见奉行。若为寺主纲维。尽身尽命荷护。僧徒慈仁慈忍。尼众禁戒分明。大须坚固。汝等如吾言行吾法。吾若为石为土也。即为汝之屋宅。吾若为楸为柏也。覆荫汝之形容。吾若为神为鬼也。即益资汝之精气。吾若为花为药也。即加备汝之灵寿。吾若为天为人也。即以甘脆为汝之饮食。吾若得道得果也。即以威神令汝之安乐。汝若违吾语失吾言。吾若为石为土也。汝死而不为丘墓。若为楸为柏也。汝死而不为棺椁。若为神为鬼也。为崇而不为荷护。若为花为药也。为毒而不为气力。若为天为人也。为恶而不为安稳若得道得果也。怖汝心而为伴为侣。慈之若此。悲之如斯。崇庆崇勖元廓玄秀玄睿慧神等聪明禀气特达奇神。须存凿壁之功。无使面墙有分。剥皮为纸。昔菩萨之大心。重法传经。在汝等之用意。吾自病已久。镇卧床枕既不瘳损。无复聊生。惠奭悟道以下返道小者。扶侍辛苦惭愧唯深。文艺最处老生。汝等偏须优爱。梵本先有表文。付智积才艺等。百德丰碑须为我立。衣钵锡杖持律者收。吾别有语。已属才艺。京城贞法师庄法师伞法师恒律师昭上座海都师等。天骨神授器深智达。为众生之眼目。作</p>
<p>佛法之栋梁。吾贵之重之感通千万。东京玄秀怀秀十二。及诸州弟子门人法明敬忠慧福等。虽不相见如上处分。齐州孤妹诸亲眷族并言好住。慧日阿湛相去既远。吾何忘之。各写一本待诸后人。知吾之情禀吾之意。汝等努力吾亦自忧耳。先天二年正月十七日夜二更。邬波弟耶付弟子门人智积崇俊玄晖昙杰宝严等。时二更遗书讫。至后夜分寂然而终矣。时门人号踊具状上闻。至二十八日睿宗大圣真皇帝令内侍伯赵元福宣奉　诰问。舜阇梨三藏义净法师何日葬于何处葬报来。至二十九日招福寺主寂状进</p>
<p>故翻经三藏法师义净。右昨晨时内至口宜奉</p>
<p>诰问。舜阇梨义净三藏法师何日葬于何处葬报来者。为正诰未行。不敢定日。具状奏讫。其日未后。曹司奉</p>
<p>诰。其葬事准例。又得门人等状。师徒至重累劫恩深。攀号荼毒不胜悲恋。奉承</p>
<p>恩诰不敢延停。请取来月七日。于京延兴门东陈张村阁院内葬。谨录状进伏听诰旨。同日中书令崔湜宣诰旨。故翻经三藏义净宜赠鸿胪卿。赐物一百五十段葬事量。准例官供。正月三十日银青光禄大夫捡校中书令太子左庶子昭。文馆学士上柱国中山郡开国公臣崔湜。宣门下。故三藏义净道心惟微德宇增峻。既韫泻瓶之智。方通慧镜之明。幽诣绝域躬传秘藏。遗文大备。比罗什之总持。析理入微。等生公之悬解。境对而现缘离示灭。嗟法云之无影叹宗师之不留。虽道门恒寂。已证无生之忍而朝序褒贤。宜加饰终之命。可赠鸿胪卿。主者旋行。至二月六日。内品官马孝忠掌扇刘普赐同送内出赠绢幡花等香花盘二十八舆。香花树大小十八舆。幢四舆。钱财四舆(已上共五十四舆)百尺幡四口(并竿)夹侍幡八十口。四十九尺幡二十口。夹侍幡二百四十口。道场幡一百口。杂色大小幡一百口(并舆葩)已上五百四十四口。绢四百匹。像一铺。牒奉</p>
<p>诰出。上件香花盘舆幡及竿绢等。令品官马孝忠刘普赐送荐福寺。付弟子崇俊等赠故义净三藏法师谨牒。洎乎明日京城四众。陈布威仪卤薄供养香花。内出</p>
<p>诰使吊赠。圣眷殊深锡赉增优。以旌传法之功也。辍舂罢相凄惨郊衢。望焉慕焉终于掩坎。建乎反哭痛焉疑焉。门人万余或躄或踊。洎五月三日和上卒哭。中书令萧志忠宣诰旨。故翻经三藏义净宜为度一七人。仍令所司准格试。至其月十五日灵塔修成。银青光禄大夫行秘书少监同安侯卢璨撰文。开业寺沙门智详书字。题云。大唐龙兴翻经三藏义净法师之塔铭(并序)师讳文明字义净。俗姓张氏。齐郡山庄人也。师特达英灵天生慧晤。弱冠圆具便讲毗尼。慨七岁之文亏。叹五明之未具。乃裹粮负笈蹑屩担簦。以咸享二年发自全齐达于广府。泛舶南海达指中天。周流三十余国凡经二十五载。探贝叶微言四百余部。得真容舍利三百余粒。传灯愿满振锡而还。以证圣元年届于东洛。敕命有司具礼兼遣。洛邑僧众尽出城迎。缁素骈阗延于授记之寺。寻又</p>
<p>敕加三藏之号。便于福先授记两寺翻经。神龙二年驾幸西京。又敕荐福寺翻经。前后所翻经总一百七部都四百二十八卷。并敕编入一切经目。而夜舟潜徙朝景不留。奠楹之梦忽臻曳杖之歌奄及。以先天二年正月乙丑朔十七日辛巳。示疾终于荐福译经之院。春秋七十有九</p>
<p>恩诰赠鸿胪卿赙物一百五十段。为度七僧。给羽葆鼓吹一部。加武贲班剑八十人。粤以二月乙未朔七日辛巳。葬于京城延兴门东之平原。葬日</p>
<p>诰遣中使吊慰。又内出花树香盘幢幡盖舆等六百余事绢四百匹像一铺。令充葬仪。及赠孝子门人动余万数。辍舂罢相凄惨城邑。声明文物晖曜郊衢。弘法之功远矣。哀荣之典备矣。门人智积等仰千仞之崇峻奄叹崩颓。挹万顷之波澜俄惊逝阅探遗美于缃简。式言时于翠竭。其词曰。彼遍知兮出现比利物乎大仙。有开士兮传译迈罗什于秦年。修多因而远被毗奈。由是遐宣法方焕于朝景。舟忽移于夜川。明主悼兮流赙赠门人慕兮缉遗编。纪丹文于万古。扃白日于三千。其时复有摩诃支那东都盟津北四由旬太行左麓。假名隐居撰颂德碑。文广不叙。至肃宗文明武德大圣大宣孝皇帝乾元元年。于塔院所置金光明寺。以表译经之最胜力也(时至德三年戊戌二月五日改为乾元元年八月十二日敕度七人僧出额名金光明寺十二月日迎至寺所)</p>
<p>贞元新定释教目录卷第十三</p>
<p>贞元新定释教目录卷第十四</p>
<p>西京西明寺沙门圆照撰</p>
<p>总集郡经录上之十四 大宝积经一百二十卷(单重合译神龙二年创首先天二年功毕)</p>
<p>右此一部经新译旧译四十九会合成一部。于中折取二十六会三十九卷为菩提流志新译。余二十三会八十一卷并是旧译。勘同编入。已备余录。故不重存。其新译会具如别录初第十一卷宝积部中依次编列 实相般若波罗蜜经一卷(见大周录第二出大般若第十会理趣分同本广略少异长寿二年于东都大周东寺译) 文殊师利所说不思议佛境界经二卷(见大周录或一卷初出与宝积三十五善德天子会同本长寿二年于大周东寺译) 大乘金刚髻珠菩萨修行分一卷(见大周录亦名金刚髻菩萨加行品是华严眷属经长寿二年于大周东寺译) 宝雨经十卷(见大周录第二出与梁曼陀罗所出宝法经等同本长寿二年于佛授记寺译沙门处一等笔受) 大乘伽耶山顶经一卷(见大周录第四出与罗什文殊问菩提经等同本长寿二年于大周东寺译) 不空罥索神变真言经三十卷(当第四出旧译单卷者即是此经初品神龙三年夏于西崇福寺译弟子般若丘多助宣梵本至景龙三年春毕) 千手千眼观世音菩萨姥陀罗尼身经一卷(第三出与唐智通译二卷同本景龙三年夏于西崇福寺弟子般若丘多同宣梵本) 如意轮陀罗尼经一卷(第四出与实叉难陀等出者同本此法稍具景龙三年夏于西崇福寺译弟子般若丘多同宣梵本) 六字神咒经一卷(或云六字咒法第四出长寿二年于佛授记寺译) 护命法门神咒经一卷(见大周录第三出与善法方便陀罗尼经等同本长寿二年于佛授记寺译) 广大宝楼阁善住秘密陀罗尼经三卷(神龙二年九月十五日于崇福寺译毕东天竺伊舍罗等译语沙门云观笔受) 一字佛顶轮王经五卷(亦云五佛顶经或四卷景龙二年夏于西崇福寺译弟子般若丘多助宣梵本其年冬毕) 文殊师利宝藏陀罗尼经一卷(景龙四年于四崇福寺译弟子般若丘多助宣梵本) 金刚光焰止风雨陀罗尼经一卷(景龙四年于西崇福寺译弟子般若丘多助宣梵本) 有德女所问大乘经一卷(见大周录长寿二年于大周东寺译) 般若波罗蜜多那经一卷(第三出与摩诃大明咒经等同本长寿二年于佛授记寺译) 妙慧童女所问经一卷(第三出与须摩提经等同本长寿二年于大周东寺译) 不空罥索咒心经一卷(见大周录第三出与不空罥索神咒经等同本长寿二年于佛授记寺译) 妙德婆罗门女问佛转何法轮经一卷(今疑即有德女所问大乘经长寿二年于大周东寺译) 智猛长者问经一卷(长寿二年于佛授记寺译) 佛入毗耶离除一切鬼病经一卷(长寿二年于佛授记寺译) 那耶经一卷(长寿二年于佛授记寺译) 大陀罗尼经一卷(长寿二年于佛授记寺译) 文殊师利咒法藏经一卷(长寿二年于佛授记寺译) 一字咒王经一卷(今疑与前咒法藏共是一经长寿二年于佛授记寺译) 无迦略曳菩萨造广大摩尼秘密善住经一卷(长寿二年佛授记寺译) 释般若六字三句论一卷(长寿二年于佛授记寺译)</p>
<p>右五十三部(宝积二十六会即为二十六部)一百一十一卷(般若波罗蜜多那下一十二部一十二卷寻本未获)</p>
<p>沙门菩提流志。本名达摩流支。唐言法希。天后改为菩提流志。唐云觉爱。南印度人。婆罗门种。姓迦叶氏。聪睿绝伦风神爽异生年十二外道出家。师禀波罗奢罗学彼经术。遂洞晓声明尤闲数论。阴阳历数天理天文咒术医方皆如指掌。年登耳顺自谓孤行。撩僧论议货以身事。时有大乘上座部三藏。厥号耶舍瞿沙。知其根熟遂与交论。未越几关词理俱屈。始知佛日高明匪萤灯并照。法流深广岂涓渧等润。投身敬事专学佛乘奉戒无亏。志节高峻崇慧有在。解学宽深未越五年通达三藏　天皇远闻雅誉遣使往要。未及使还白云遽驾。暨　天后御极方赴帝京。以长寿二年癸巳创达都邑即以其年于佛授记寺译宝雨经。中印度王使沙门梵摩同宣梵本。沙门战陀居士婆罗门李无谄译。沙门慧智证语。沙门处一等笔受。沙门思玄等缀文。沙门圆测神英等证义。同宾寺亟孙辟监护。后于大周东寺译实相般若。金刚髻。大乘伽耶顶。有德妙慧。文殊不思议境界。妙德女问佛等经。又于佛授记寺译护命法门。六字神咒。般若蜜多那。不空罥索咒心。智猛长者问。除鬼病那耶大陀罗尼。文殊咒法藏一字王。摩尼。秘密善住等经。及般若六字三句论。已上一十九部合二十卷。沙门行感等同译。后至</p>
<p>和帝龙兴神龙二年景午随驾归京。敕于西崇福寺安置。遂译广大宝楼阁不空罥索神变。一字佛顶。千手眼姥陀罗尼。如意轮。文殊宝藏。金刚光焰等经。及大宝积。此经都有四十九会。上代译者摘会别翻而不终部帙。往者贞观中玄奘法师往游印度将梵本于弘福寺译。大菩萨藏经即是。宝积第十二之一会。后于玉华宫寺翻大般若竟。诸德殷勤请翻宝积。玄奘法师云。译宝积之功不谢于般若余生涯已穷恐不终其事。固请不已遂启夹译之。可得数行乃嗟叹曰。此经与此土群生未有缘矣。余气力衰竭不能辨也。因而遂辍。流志来日复赍其梵本。和帝命志续奘余功。遂广鸠硕德并名儒等。绎旧翻之经考挍新来之夹。上代译者勘同即附。昔来未出按本具翻。兼复旧译义拥文迷即须重译。始乎神龙二年景午创筵。迄于</p>
<p>睿宗先天二年癸丑毕席。于中二十六会三十九卷流志新译。谓三律仪会。无边庄严会。无量寿如来会。不动如来会。被甲庄严会。文殊师利普门会。出现光明会。佛为阿难说处胎会。无尽伏藏会。授幻师跋陀罗记会。大神变会。优波离会。发胜志乐会。善顺菩萨会。勤授长者会。优陀延王会。妙慧童女会。恒河上优婆夷会。功德宝华敷菩萨会。善德天子会。阿阇世王子会。净信童女会。弥勒菩萨所问会。无尽意菩萨会。胜鬘夫人会。广博仙人会。发题日于内佛光殿。和帝亲御法筵笔受经旨。白寮侍坐妃后同观。求之古人无以加也。逮睿宗嗣历复于北苑白莲花亭及大内甘露等殿别开会首亦亲笔受。并沙门思忠及东印度大首领伊舍罗直中书度颇具等译梵文。北印度沙门达摩南印度沙门波若丘多等证梵义。沙门慧觉宗一普敬履方等笔受。沙门胜严法藏尘外无著深亮怀迪等证义。沙门承礼神暕云观等次文。太子詹事东海郡公徐坚[利-禾+分]王传固安伯卢粲尚书右承东海男卢藏用中书舍人舒王男苏[王*晉]礼部郎中彭景直左补阙祁县男王[王*晉]大府丞颜温之太常博士贺知章等润。色中书侍郎平舆侯陆象先侍中钜鹿公魏知古等监译。前太常卿薛崇胤通事舍人弘农男扬仲嗣监护。缮写既了将本进内</p>
<p>睿宗外总万方内崇三宝。御笔制序标于经首。前后总译五十二部合一百一十一卷。三藏流志自翻宝积经了更不译经。禅观怡神金丹养志。寿虽过百道业无亏。持诵经行晨昏靡替。至开元十二年随</p>
<p>驾入洛</p>
<p>敕于长寿寺安置。以流志所住加号开元。至十五年九月顾谓门人曰。胞幻之身日就衰朽。纵然久住终归磨灭。吾生年摄养冀无衰弊。今渐迟暮徒更延时。遂从二十日不饮不食药饵俱绝。虽向五旬神色如常。至十一月三日遂索香水洗浴换新洁衣。至四日晨朝取梵本众经手擎顶戴一一赞叹。至五日斋时告诸侍人皆令四散。吾暂就净汝勿喧声。遂于净室之中右胁而卧奄然而卒。春秋一百五十有六。自非积修胜业脱屣尘劳。焉能保此遐龄。去留专己者也。既闻</p>
<p>天听皇哀感慕恸叹久之。追赠鸿胪大卿。谥曰。开元一切遍知三藏诏遣内侍杜怀敬往东都监葬。敕内库出物供葬所须务。令优赡无限其数。于是卤薄羽仪幡幢花盖。阗塞衢巷而不可数。遂迁窆于龙门起塔供养焉 五分羯磨一卷(题云弥沙塞羯磨本)</p>
<p>右一部一卷其本见在</p>
<p>沙门释爱同。俗姓赵氏。本天水人。代袭冠冕。同弱龄出家。后以律学驰誉。讲弥沙塞律远近师禀。昔宋朝罽宾三藏觉寿。译弥沙塞律因出羯磨一卷。时运迁移其本零落。寻求不获学者无依。同遂于大律之内抄出羯磨一卷。彼宗学者盛传流布 新译大方广佛华严经音义二卷</p>
<p>右一部二卷其本见在</p>
<p>沙门释慧苑京兆人。华严藏法师上首门人也。勤学无惰内外兼通。华严一宗尤所精达。苑以新译之经未有音义。披读之者取决无从。遂博览字书撰成二卷。使寻玩之者不远求师而晓于字义也 大佛顶如来密因修证了义诸菩萨万行首楞严经十卷(一名中印度那烂陀大道场灌顶部录出别行)</p>
<p>右一部十卷其本见在</p>
<p>沙门般刺蜜帝。唐云极重。中印度人也。怀道观方随缘济度。展转游化达我支那(印度国俗呼广府为支那名帝京为摩诃支那)</p>
<p>乃于广洲制旨道场居止。众知博达祈请亦多。利物为心敷斯秘迹。以神龙元年龙集乙巳五月乙卯二十三日辛丑。遂于灌顶部中诵出一品译成十卷。即前万行首楞严经是也。乌苌国沙门引伽释迦(释迦稍讹正云铄佉此曰云峰)译语。菩萨戒弟子前正仪大夫同中书门下平章事清河房融笔受。修州罗浮山南楼寺沙门怀迪证译。其僧传经事毕泛舶西归。有因南使流通于此 说妙法决定业障经一卷(第二出与奘法师称赞大乘功德经同本开元九年六月于终南山石鳖谷老尹兰若译) 出生无边门陀罗尼经一卷(第十一译与无量门微密持经等同本开元九年于奉恩寺译) 师子素驮婆王断肉经一卷(开元九年于奉恩寺译) 大乘修行菩萨行门诸经要集三卷(开元九年六月二日于终南山石鳖谷老尹兰若译)</p>
<p>右四部六卷其本见在</p>
<p>沙门释智严。于阗国王之质子。性郁持名乐(卢各反)幼至大唐早居荣禄。授左领军卫大将军上柱国封金满郡公。而立性淳质贞信居怀。请舍宅置寺奉为国家。神龙二年五月十一日</p>
<p>敕允其所请</p>
<p>又自惟生居异域长自中华。幸得侍奉四朝班荣宠极。犹恐叨丞厚禄滥沐殊恩。于是因请出家冀酬玄泽。神龙二年七月二十四日</p>
<p>墨制云。人之情也莫不贪惜禄位。卿之愿也乃欲弃欲出家袭兰若之踪起禅那之行。忽省来奏嗟赏兼怀。特遂所祈式成高志。以景龙元年十一月五日。和帝生日舍家剃落。法号智严。仍请住终南山至相寺兰若修道。由是虚心虑静宴坐经行。精苦居怀幽栖积念。加以经明唐梵智照幽微。宝积真诠如来秘偈。莫不屡丞</p>
<p>纶旨久预翻详。频奉</p>
<p>丝言兼令证译。于石鳖谷居阿练若习头陀行。开元九年于石鳖练若及奉恩寺。译决定业障经等四部。并文质相兼得其深趣。又译尊胜陀罗尼咒一首及法华经药王菩萨等咒六首。时有经本写新咒入。幸勿怪之 大毗卢遮那成佛神变加持经七卷(第七一卷是念诵法开元十三年于东都大福先寺译) 苏婆呼童子经三卷(唐云妙臂童子亦云苏婆呼律或二卷开元十四年于东都大福先寺译) 苏悉地羯罗经三卷(唐云妙成就法此与苏婆呼并是咒毗柰耶不曾入大曼茶罗不合辄读同求受具人盗听戒律便成盗罪开元十四年译) 虚空藏菩萨能满诸愿最胜心陀罗尼求闻持法经一卷(出梵本金刚顶经成就一切义品略译少分开元五年于西明寺菩提院译)</p>
<p>右四部一十四卷其本见在</p>
<p>沙门输波迦罗。具足梵音应云戎婆揭罗(仙蒸反)诃。唐音正翻云净师子。以义译之名善无畏。中印度摩诃陀国人。住王舍城那烂陀寺。本刹利种。姓刹帝利。舍俗荣贵依佛出家。神气清虚道业恢著。精通禅慧妙达总持。三藏教门一心游入。五天诸国久播芳名。大悲利生有缘东渐。涂至北印度境。响振摩诃支那。我皇搜集贤良发使迎接。以开元四年景辰大赍梵本来达长安。初于兴福南院安置。次后五年丁巳于菩提院。译虚空藏求闻持法一卷。沙门悉达译语。沙门无著缀文笔受。其无畏所将梵本有敕并令进内。缘此未得广译诸经。曩时沙门无行西游天竺。学毕言归。回至北天不幸而卒。所将梵本有</p>
<p>敕迎还。比在西京华严寺收掌。无畏与沙门一行于彼简得数本梵经。并总持妙门先未曾译。至十二年随驾入洛。于大福先寺安置。遂为沙门一行译大毗卢遮那经。其经具足梵文有十万颂。今所出者撮其要耳。沙门宝月译语。沙门一行笔受承旨兼删缀词理。文质相半妙谐深趣。又出苏婆呼苏悉地二经。无畏性爱恬简静虑怡神。时开禅观奖劝初学。慈悲作念接引无亏。人或问疑割析无滞 七俱胝佛母准泥大明陀罗尼经一卷(第二出与日照三藏译者同本开元十一年于资圣寺译) 金刚顶瑜伽中略出念诵法四卷(亦云经开元十一年于资圣寺译) 金刚顶经曼殊室利菩萨五字心陀罗尼品一卷(开元十八年于大荐福寺译) 观自在如意轮菩萨瑜伽法要一卷(上三经并出梵本金刚顶经撮要抄译非全部也开元十八年于大荐福寺译)</p>
<p>右四部七卷其本并在</p>
<p>沙门跋日罗菩(上声)提(地之反上声)唐云金刚智。南印度摩赖耶国人(此云光明国其国近观音宫殿补陀落山)婆罗门种。幼而出家游诸印度。虽内外博达而偏善总持。于此一门罕有其匹。随缘游化随处利生。闻大支那佛法崇盛。遂泛舶东逝达于海隅。间八年中方届京邑。于是广弘秘教建曼荼罗。依法作成皆感灵瑞。沙门一行钦斯秘法数就咨询。智一一指陈复为立坛灌顶一行敬受斯法请译流通。以十一年癸亥于资圣寺。为译瑜伽念诵法及七俱胝陀罗尼。东印度婆罗门大首领直中书伊舍罗译语。嵩岳沙门温古笔受。至十八年庚午于大荐福寺。出曼殊室利五字心及观自在瑜伽要。沙门智藏译语。又于旧随求中更续新咒。智执总持契所至皆验。秘教流传寔斯人矣。复有灌顶弟子正议大夫行中书舍人侍皇太子诸王文章集贤院学士吕向。敬师三藏因而纪之曰。和上本中天竺国刹利王伊舍那靺摩第三子也。后因南天国王将军米准那荐闻。遂称南天竺人也。年始十岁于那烂陀寺出家。依寂静智师学声明论。年十五往西天竺国。经四年学法称论。却回于那烂陀寺。年二十受具戒。六年学大小乘律。又学南宗般若灯论百论十二门论。年二十八于迦毗罗卫城。就胜贤论师学瑜伽论唯识论辩中边论。经三年至三十一往南天竺。于龙树菩萨弟子龙智年七百岁今犹见在。经七年承事供养。受学金刚顶瑜伽经及毗卢遮那总持陀罗尼法门诸大乘经典并五明论。受五部灌顶诸佛秘要之藏无不通达。遂辞师龙智却还中天。寻礼如来八相灵塔。其后南天三年亢旱。其王捺罗僧伽补多靺摩遣使迎请和上。于自宫中建灌顶道场请雨。其时甘泽流澍王臣欣庆。遂为和上造寺安置。经余三载。国南近海有观自在菩萨寺。门侧有尼枸陀树。先已枯瘁。和上七日断食行道。树再滋茂。菩萨应现而作是言。汝之所学今已成就。可往师子国瞻礼佛牙。登楞伽山礼拜佛迹。回来可往中国礼谒文殊师利菩萨。彼国于汝有缘。宜往传教济度群生。闻是语已不胜忻慰。僧徒咸闻其语。寺众乃曰。若菩萨降临尼拘陀树枝叶滋荣。去即枯瘁。以此为侯经三七日。却回辞其国王。将领弟子道俗八人。往师子国至楞伽城。王臣四众以诸香花迎礼和上。至其宫侧复往无畏王寺顶礼佛牙。持诸香花精诚供养。遂感佛牙放光空中成盖普现。大众咸睹斯瑞。便住其寺半年供养遂诣东南往楞伽山。迳中路礼佛眼塔。其时行道一日一夜。无愿不果。次至七宝山城。次行至噜呵那国国管宝山。其山土地足多罗树。国王先信小乘。闻和上至出城远迎。就王宫殿广陈供养。经一月余日和上为说大乘理性。便能悟入信受欣喜。即广施杂宝和上不受云。本来意者顶礼佛迹非为珍宝。远来至此愿示其路。王即遣人持舆令和上乘。上送至山下。其山多诸猛兽师子毒龙野人罗刹。黑风苦雾常守护此山上珍宝。非是礼圣迹人。不可升上得入此山。和上于山下焚香顶礼发弘誓愿。愿见昔佛在世说法之时山神。发愿已毕天开雾散猛兽潜藏。遂与弟子于山北面近东渡水。而上却转向西北又西南寻谷攀藤接葛。异种孤危至山中腰。近次北面有一泉水流出。其中总是红颇梨瑟瑟金银诸宝。又多宝性草及曼陀罗花优钵罗花。时逢龛崛皆是先灵修道之处。山中香花草木不可称计。不停不滞七日攀缘方至山顶。寻求灵迹见一圆石。可高四五尺许方广可有二丈。佛之右足隐在石上见有损缺。心即生疑谓之非是佛迹。仰天号泣忆昔如来。遂感五色云现及有圆光佛迹相轮分明显现。闻有声言。此真佛迹。但为往代众生将来业重留此迹耳。闻已欢喜香花供养。入定一日。从定出已七日旋绕。把石寻缘行道。其佛迹外石上有数石盏。亦中然灯。时有野人将甘蔗子椰子蕉子署药等来施和上。时弟子见之四散奔走。和上言曰。此来供养非损汝辈。便取所施与授三归戒。其野人将小石施佛迹上打碎取吃。何谓如是损其心上。云治心痛。从此验知佛迹渐损。其上多风不可久住顶上四望去。其山下五六十里外周有山围绕。状如域壁。山上总是白云。国人号名楞伽城山。山外西北连师子国界。余是大海。当观望之时。和上不觉失脚砌下临崖便住。不损毫毛。当知是佛不思议力。弟子等惊喜不已。遂复道而还。所有灵迹重礼辞回。来去经一年却至南天竺国。具述上事闻于国王。王又请留宫中供养经一月日。和上白王。贫道先发诚愿。彼支那国礼文殊师利并传佛法。即日辞王。王曰。唐国途迳绝远大海难渡不得可到。住此教化足获利益。再三请住。和上宿志不移。王曰。必若去时差使相送兼进方物。遂遣将军米准那奉大般若波罗蜜多梵夹。七宝绳床。七宝金钏。宝钿耳珰。杂物衣甲。彩绁。沉水。龙脑。诸物香药等。奉进唐国。愿和上捡校加持得达彼国。发来之日王臣四众。香花音乐送至海滨。和上东向遥礼文殊。西礼观音菩萨。便与徒众告别登舶入海。得好风便一日一夜渡海。却到师子国勃支利津口。逢波斯舶三十五只其国市易珍宝。诸商主见和上同心陪从。师子国王室哩室啰闻和上再至。又迎宫中一月供养。苦留不住。重礼佛牙便即进路。王使道俗香花音乐饯送海岸。和上至发行日。是诸商主并相随渡海。经一月至佛逝国。佛逝国王将金伞盖金床来迎和上。缘阻恶风停留五月。风定之后方得进发。经过诸国小小异物及以海难洪波杂沸不可具述。计去</p>
<p>唐界二十日内。中间卒逢恶风忽发云气。叔闇毒龙鲸鲵之属交头出没。是诸商舶三十余只。随波流泛不知所在。唯和上一舶以持随求得免斯难。又计海程十万余里逐波泛浪。约以三年缘历异国种种艰辛。方始得至大唐圣境。行至广府重遭暴雨。时节度使使二三千人乘小船数百只。并以香花音乐海口远迎。至开元八年中初到东都。亲得对见所有事意一一奏闻。奉敕处分使令安置四事供养。僧徒请法王公问道。从是随</p>
<p>驾往复两都。至十一年方事翻译。于资圣寺荐福道场。所翻译成四部七卷。时庚午岁开元十八年。已入开元释教录也。至十九年后又译出 金刚顶经瑜伽修习毗卢遮那三么地法一卷 千手千眼观世音菩萨大身咒本一卷 千手千眼观自在菩萨广大圆满无碍大悲心陀罗尼咒本一卷 不动使者陀罗尼秘密法一卷</p>
<p>右四部四卷其本见在</p>
<p>南天竺国三藏沙门跋日罗(二合)菩提(唐言金刚合)译。至二十四年随驾西京。二十九年有敕放归本国。行至东都现疾告终。天宝二年癸未之岁二月辛未朔二十七日丁酉龙门起塔。时有逸人混伦翁。撰文书题云</p>
<p>大唐东京大广福寺故金刚三藏。塔铭并序词曰</p>
<p>至道幽深玄宗湛邃。百灵间出大圣时游。化满三千位超十地。真言遂阐像设斯行</p>
<p>金刚三藏者中天竺国刹利王伊舍那靺摩第三子。以开元七年南天竺国因节度使将军米准那表荐入朝。遂称南天竺人焉。诞育灵奇幼有神异。恳请于父求之入道。年甫十岁于那烂陀寺。依寂静智出家学声明论兼九十四书。尤工秘术妙闲粉绘。大师号菩提跋析罗。当其开济游方为务。往诣南天于龙智处契陀罗尼藏便会宿心。请建道场散藏五部经于七载。每至时饮食从空而下。金刚萨埵常现于前。又陟楞伽山顶观如来脚迹。烧以酥灯。其灯明彻其迹微茫。当起少疑便现。深相灵契也若是。时南天竺有尼拘陀树久而枯瘁。大师绕树行道七日斯须花叶如故。其真应也如是。大师从南天持大菩萨教本二十万言兼瑜伽梵夹而至矣。其灵感也若斯。因届</p>
<p>唐国建毗卢遮那塔。规摸意表思锐毫端代为希有。其工异也如是。帝甚嘉之额出</p>
<p>天书缣仍恩锡。以今方古未之有也。尝登前佛坛受法王宝。号金刚智三藏。王公士庶无不宗仰。二十四年随</p>
<p>驾入长安。至二十九年七月二十六日</p>
<p>天恩放还本国。至东京广福寺乃现疾。嗟有身之患坐而迁化。弟子僧智藏等请留遗教。顷间复还嘱付毕曰。西国涅槃尽无坐法。随师返寂右胁而眠。即师子王经所载也。悟身非有蝉蜕遐举。其年八月十五日证果矣。春生现灭哀伤于此</p>
<p>帝坐悲惜感于士心。其年九月五日敕令东京龙门安置。至天宝二年二月二十七日。于奉先寺西岗起塔。其塔来也是漏尽阿罗汉建立。一名卒堵波。二名偷婆。凭峦据川皆能面伊审高卑以合制。筹广狭以中规。甃散排牙泄余雨之瀸漏。牧危撮顶积流云之奔影。掩乎石扇闭以金锁。林松箫瑟峰碑岌峨。千龄之前川谷推移。百代之后人神莫知。乃为铭曰</p>
<p>峨峨法岫　　滔滔智田　　为道之始</p>
<p>则人之先　　名扬中国　　业善南天</p>
<p>示晓示喻　　三千大千　　浮图亚迹</p>
<p>摩腾比肩　　真寂有境　　生死无边</p>
<p>释迦示现　　迦叶求缘　　无来无去</p>
<p>何后何前　　猗欤睿哲　　运谢时贤</p>
<p>风摧道树　　浪没慈船　　层塔虚设</p>
<p>宝铎空悬　　柏吟宵吹　　松生暮烟</p>
<p>人世移易　　陵谷推迁　　唯余石诔</p>
<p>千年万年</p>
<p>圆照自惟。微贱限以晚生。大师殁年始参。幼学翻译应</p>
<p>诏。殊未识知。谨依纪铭叙述前事。望祛情惑无嫌广焉。博雅宏才幸无诮也。闻夫至道体也无欲为先。福善之征莫大有后。承其后者代有高人。大兴善寺三藏即其人矣。昔事先师。法讳智藏。承旨译语弘阐真乘。洎</p>
<p>肃宗临朝弥加尊重。不斥名字号曰不空。此取登坛散花号也。代宗驭历加号及官位鸿胪卿品。加特进号大广智三藏不空。追赠先师锡谥官号。永泰元年岁在乙巳十一月一日乃颁制曰</p>
<p>敕不空三藏和尚。故金刚三藏天资秀异气禀冲和。识洞四生心依六度。爰自西域杖锡东来。以梵行周身慈心济物。觉花外照智炬内明。汲引群迷证契圆寂。密传法印示隐涅槃。衣钵空存音徽长往。教能垂后礼有饰终。宜旌美名俾协荣。赠开府仪同三司。仍赠号大弘教三藏。夫俗典有母以子贵。今释氏乃师因弟荣。冀万古千秋传之不朽。又至大历三年六月十二日奏。东京龙门故开府仪同三司大弘教三藏塔。所扫洒无名僧惠恒惠端行者赵元及法名惠翻田荣国法名惠浚童子李宝达。右特进试鸿胪卿大兴善寺三藏沙门大广智不空奏。前件无名僧等。先尝奉事故大和上。服勤香火积有岁年。志性柔和坚固无懈。请与正名。便送塔额住彼洒扫。冀终罔极获展师资。行者童子等并久习真言兼诵经典。不离本院。业已成就。伏乞与度俾励修持。敕旨依奏同日又奏请</p>
<p>御书东京。龙门故开府仪同三司大弘教三藏塔额</p>
<p>右故大和上感谢人间化归地界音容缅邈。塔庙犹存</p>
<p>陛下每怀德不忘悼往。空积恩加锡赠宠延魂道。凡在有识罔不载荷。未悬云榜敢冀</p>
<p>天文。伏乞赐一塔额永垂标记。如　天恩允许伏听敕旨。上依所请御札亲题。并于忌晨赐千僧供。至十三日修表陈谢。词曰。沙门不空言。不空早侍先大和上猥承奖训。愧无升堂之誓谬忝入室之遇。曼茶罗灌顶坛者。万行之宗密证之主。将涉觉路何莫由斯始先师所传启此方耳目。慧灯罢照日月将深</p>
<p>陛下思续耿光不遗疵贱　诏开灌顶俾建道场。才仿佛于存年。岂归依之补处</p>
<p>皇慈乃[目*眷]渥泽累沾。降五僧紫泥封。云随发落下千人天饭器香任风吹。况塔额亲题。佳诸伊洛龙门之下。更攒崛起之峰月轮之间。恒聚冲飞之雁。无任载荷屏营之至。谨附监使李宪诚表陈谢以闻。谨言</p>
<p>宝应元圣文武皇帝批曰</p>
<p>和上释梵宗师人天归仰。慈悲智力拯拔生灵。广开坛场弘宣法要。福资国土慧洽有情。愧厚良多烦劳申谢。至八月十五日和上忌晨。奉</p>
<p>敕赐茶一百一十串。充大和上远忌斋用。修表谢闻。沙门不空言。伏奉</p>
<p>恩命今月十五日故大弘教三藏远忌。设千僧斋赐茶一百一十串。伏戴殒悲启处无地。不空诚哀诚恐以凄以感。故大和上道被四生化迁十地。辉容缅邈经此忌晨。倍增霜露之悲。深积鹤林之痛</p>
<p>陛下恭弘付嘱远念芳猷。分御膳以饭足千僧。流香茗而数盈百串。缤纷梵宇郁馥禅庭。凡在门生无任感荷。不胜悲戴之至。谨附监使奉表陈谢以闻谨言</p>
<p>宝应元圣文武皇帝批曰</p>
<p>大和上法留喻筏照委传灯。久证涅槃示存斋忌。永惟付嘱深眷徽猷。薄施香茶有烦陈谢也。又至大历六年六月十六日。奏东都广福寺大弘教三藏和上院　请抽诸寺名行大德一七人。右不空先师在日特蒙　玄宗置上件塔院。年月深久廊宇崩摧。香火阙供无人扫洒。今请抽诸寺大德七人住持彼院。六时忏念为国进修。三密瑜伽继师资之旧业。同寺一切有部古石戒坛院</p>
<p>请抽诸寺名行律师七人。每年为僧置立坛场</p>
<p>右件戒坛院是不空和上在日舍衣钵兴建。当不空进具之日。亦有诚愿许同修[卄/(亡@口)/月]。不空叨承圣泽。冀玉镜之重开。睹大师之旧规。望金轮之再转。今请置一切有部戒坛院额。及抽名行大德七人。四季为僧敷唱戒律。六时奉国修行三密法门。以前特进试鸿胪卿大兴善寺三藏沙门大广智不空奏。前件院抽僧及一切僧事。并请放免不同诸寺。谨件如前</p>
<p>敕旨依奏。梵网经云。孝顺父母师僧三宝。孝顺至道之法。孝名为戒。曾子曰。慎终追远民德归厚矣</p>
<p>大弘教和上法流后嗣大广智三藏。追远慎终奉国尽忠。精持佛戒存没不朽永播清徽。哀荣之情光诸万古矣。所译经法不及得入开元目录。今请准敕编入贞元新定释教目录。下皆例此 大威力乌枢瑟摩明王经二卷(或三卷亦云乌刍涩摩经) 秽迹金刚说神通大满陀罗尼法术灵要门一卷 秽迹金刚法禁百变法一卷</p>
<p>右三部四卷其本见在</p>
<p>北天竺国三藏沙门阿质达霰(唐言无能胜将)</p>
<p>于安西译。开元二十年因法月三藏贡献入朝。附上件经至于京邑。不及得入开元目录。准敕编入贞元新定释教目录 普遍智藏般若波罗蜜多心经</p>
<p>右一部一卷其本见在</p>
<p>三藏沙门达摩战涅罗(唐言法月)东天竺国人也。游中印度。亦称摩提国人焉。学通三藏善达医明。利物随缘至龟兹国(汉书云丘兹并讹谬)正曰屈(军郁反)支。教授门人。地战(上)湿罗(唐言真月)字布那羡。亦称利言。使令记持梵本大乘月灯三摩地经满七千偈。及历帝记过一万偈。瑜伽真言获五千偈。一闻于耳恒记在心。开元十四年受具足戒。自后听习律论大小乘经梵书汉书唐言文字石城四镇护密战于吐火罗言。眼见耳闻悉能领会。便令译语形影相随。开元十八年安西节度使吕休林表荐入朝。利言随师以充译语。路次所历乌耆大镇伊西寺州摩贺延碛瓜沙甘肃转次西凉本道节度使摄御史大夫牛仙客。至二十祀届于长安。所司奏引对大内。进奉方术医方梵夹药草经书。称惬天心。或见宣政天骑迎送锡赉重重。弟子比丘利言随师译语。方药本草随译上闻。三余之间遂译普遍智藏般若波罗蜜多心经。与古旧二经中无少异。姚秦译见名摩诃般若波罗蜜大明咒经。经中云。是大明咒无上明咒无等等明咒。经后略赞受持功德。能除十恶五逆等罪文字少殊。大唐三藏玄奘译者题云般若波罗蜜多心经。正宗经云。是大神咒是大明咒是无上咒是无等等咒。余义无异。此之二经同本异译。但有正宗并无序分及流通分。今法月所译三分具全。正宗经文不异玄奘译者。承旨翻经利言译语。时</p>
<p>圣上万枢之暇注金刚经。至二十三年著述功毕。释门请立般若经台。二十七年其功终竟。僧等建百座道场。七月上陈　墨制。依许八月十日安国寺开经。九日暮开西明齐集。十日迎赴安国道场。讲</p>
<p>御注经及仁王般若。法月三藏当其一焉。演梵本经利言译语。凡是听者虚往实归。七难永清七福咸集。洎乎明岁刘志成狂贼潜构凶谋。卜日问于宝花三藏。天不长恶逆党平除。凡是蕃僧诏归本国。法月三藏恩尚延留。后忽思乡请还本国。二十九年七月二十六日远辞</p>
<p>丹阙。路取西凉沙碛伊西乌耆疏勒望于天竺。转次西行渐届前程。至式匿国之乏骡岭吉运镇城。遇国贼兴不由前进。旋骑退入疏勒城中。转次东南行八百里。至于阗国住金轮寺。化利有缘一岁有余道俗瞻觐。时因病疹渐染缠绵。药石无征奄从迁化。春秋九十一。法夏七十二。以天宝二年岁次癸未十一月二十三日卒于此寺矣。时本道节度副使大夫蒙零察监护葬仪。弟子比丘利言等衔哀啜泣。擗栗茹茶烧香散花茶毗起塔所译经法不及入开元目录。准敕编入贞元新定释教目录 开元释教录二十卷(上帙总录下帙别录十八年庚午于西崇福寺塔院撰) 续大唐内典录一卷(同前十八年撰) 续古今译经图记一卷(同前十八年撰) 续集古今佛道论一卷(同前) 集诸经礼忏仪二卷(同前)</p>
<p>右上五部二十五卷智升所撰。升早预释流志弘大教。但才微力寡无遂本怀。俯仰之间亟经寒暑。曾未能宣传正法荷担菩提。而近阅藏经仍探众录。睹其差谬或所未安。狂简斐然考成斯记。虽文词靡叙而事有所凭。但鄙见未弘固多疏阙耳。其续内典录等附于本部之末。幸诸来哲无贻诮焉</p>
<p>贞元新定释教目录卷第十四</p>
<p>贞元新定释教目录卷第十五</p>
<p>西京西明寺沙门圆照撰</p>
<p>总集群经录上之十五玄宗肃宗代宗三朝所译经 金刚顶瑜伽真实大教王经三卷(经内题云金刚顶一切如来真实摄大乘现证大教王经) 金刚顶瑜伽般若理趣经一卷(经题云大乐金刚不空真实三摩地耶经般若波罗蜜多理趣品) 观自在菩萨授记经一卷(经题云佛说大方广曼殊室利经观自在菩萨授记品第三十一) 瑜伽念珠经一卷(经内题云金刚顶瑜伽念珠经于千万广颂中略出) 奇特佛顶经一卷(经内题云一字奇特佛顶经现威德品) 观自在菩萨最胜明王心经一卷(经内题云金刚恐怖集会方广轨仪观自在菩萨三世最胜心明王经序品第一) 金刚顶瑜伽文殊师利菩萨经一卷(经内题云法一品亦名五字咒法) 阿唎多罗阿噜力经一卷(经内题云阿唎多罗陀罗尼阿噜力品第十四) 普贤行愿赞一卷 地藏菩萨问法身赞一卷(经内题云百千颂大集经地藏菩萨问法身赞) 出生无边门经一卷(经内题云出生无边门陀罗尼经) 大吉祥天女经一卷(经内题云佛说大吉祥天女十二契一百八十名号无垢大乘经) 底哩三昧耶经一卷(经内题云底哩三昧耶不动使者念诵品) 十一面观自在菩萨经三卷(经内题云十一面观自在菩萨心密言仪轨) 吉祥天女十二名号经一卷 金刚顶瑜伽十八会指归一卷(经内略无十八会字) 金刚顶瑜伽三十七尊分别圣位法门一卷(并序经中云修证法门序) 菩提场所说一字顶轮王经五卷 宝箧经一卷(经内题云一切如来心秘密全身舍利宝箧陀罗尼经) 金刚寿命陀罗尼经一卷(经内题云一切如来金刚寿命陀罗尼经) 大孔雀明王经三卷(经内题云佛母大孔雀明王经初有启请法在上卷经前) 大云请雨经二卷(经内题云大云轮请雨经) 雨宝陀罗尼经一卷(经内题中加佛说两字) 蘘麌利童女经一卷(经内题中加佛说字) 稻[卄/幹]喻经一卷(经内题云慈氏菩萨所说大乘缘生稻[卄/幹]喻经) 大宝广博楼阁经三卷(经内题云大宝广博楼阁善住秘密陀罗尼经) 菩提场庄严经一卷(经内题云菩提场庄严陀罗尼经) 除一切疾病陀罗尼经一卷 能净一切眼陀罗尼经一卷(经内题云能净一切眼疾病陀罗尼经) 施焰口饿鬼陀罗尼经一卷(经内题云佛谓救焰口饿鬼陀罗尼经) 三十五佛名经一卷(经内题云佛说三十五佛名礼忏文出乌波离所问经) 八大菩萨曼荼罗经一卷 叶衣观自在菩萨陀罗尼经一卷(经内题中略无陀罗尼字) 诃利帝母经一卷(经内题云诃利帝母真言法) 毗沙门天王经一卷 观自在菩萨说普贤陀罗尼经一卷 文殊问字母品一卷 金刚顶莲华部心念诵法一卷 金刚顶瑜伽千手千眼观自在念诵法一卷(经内题中菩萨修行仪轨) 无量寿如来念诵仪轨一卷(经内题中云修观行供养仪轨) 阿閦如来念诵法一卷(经内题中云念诵供养法) 佛顶尊胜念诵法一卷(经内题云佛顶尊胜陀罗尼念诵仪轨) 金刚顶胜初瑜伽普贤菩萨念诵法一卷 金刚王菩萨念诵法一卷(经内题中云秘密念诵仪轨) 普贤金刚萨埵念诵法一卷(经内题中云瑜伽念诵仪轨) 金刚顶瑜伽五秘密修行仪轨一卷(经内题中云金刚菩萨五字秘密修行念诵仪轨) 金刚寿命念诵法一卷(经内题云陀罗尼念诵法) 一字顶轮王瑜伽经一卷(经内题云瑜伽医迦讫沙罗乌瑟尼沙斫讫罗真言安怛罗仪则一字顶瑜伽经) 一字佛顶轮王念诵仪轨一卷(经内题中无佛字) 仁王般若念诵法一卷 如意轮念诵法一卷(经内题云观自在如意轮菩萨念诵法) 大虚空藏菩萨念诵法一卷 瑜伽莲华部念诵法一卷 圣观自在菩萨心真言观行仪轨一卷(经内题云瑜伽观行轨仪) 观自在多罗瑜伽念诵法一卷(经内题云金刚多罗菩萨念诵法) 甘露军吒利瑜伽念诵法一卷(经内题云甘露军吒利菩萨供养念诵成就仪轨) 华严入法界四十二字观门一卷(经内题云大方广佛华严经) 文殊赞法身礼一卷(经内题云大圣文殊师利赞法身礼并序) 受菩提心戒仪一卷(经内题云最上乘教受戒忏悔文普贤菩萨阿阇梨处) 金刚顶瑜伽三十七尊礼一卷(经内题云金刚顶经金刚界大道场毗卢遮那如来自受用身自内证智眷属法身异名佛最上乘三摩地礼忏文) 般若理趣释一卷(经题云大乐金刚不空真实三昧耶经般若波罗蜜多理趣释) 大曼荼罗十七尊释一卷(经内题云般若波罗蜜多理趣经大安乐不空三昧耶真实金刚菩萨等一十七尊大曼荼罗义述) 金刚顶瑜伽护摩仪一卷(经内题云仪轨) 都部陀罗尼目一卷(经内题云陀罗尼门诸部要目) 大乘缘生论一卷(经中云圣者郁楞伽造) 七俱胝佛母陀罗尼经一卷(经内题云七俱胝佛母所说准提陀罗尼经) 大虚空藏菩萨所问经一卷 仁王经二卷(经内题云仁王护国般若波罗蜜多经　御制序) 密严经三卷(经内题云大乘密严经　御制序) 仁王念诵仪轨一卷(经内题云仁王护国般若波罗蜜多经陀罗尼念诵仪轨翻经大德大兴善寺沙门惠灵述序) 大圣文殊师利菩萨佛刹功德庄严经三卷 成就妙法莲华经王瑜伽观智仪轨一卷 金刚顶胜初瑜伽经中略出大乐金刚菩萨埵念诵仪一卷 大乐金刚萨埵修行成就仪轨一卷(出吉祥胜初教王瑜伽经) 大药叉女欢喜母并爱子成就法一卷(亦名诃哩底母法) 普遍光明大随求陀罗尼经二卷(经内题云普遍光明清净炽盛如意宝印心无能胜大明王随求陀罗尼经) 金刚顶超胜三界经说文殊五字真言胜相一卷 五字陀罗尼颂一卷(并梵字) 圣阎曼德迦威王立成大神验念诵法一卷 文殊师利菩萨根本大教王金翅鸟王品一卷 不空罥索毗卢遮那佛大灌顶光真言一卷(出不空罥索经二十八) 圣迦抳忿怒金刚童子菩萨成就仪轨经三卷 大威怒乌刍涩摩仪轨一卷 佛说摩利支天经一卷 金刚顶经一字顶轮王瑜伽一切时处念诵成佛仪轨一卷 佛为优填王说王法政论经一卷 大方广如来藏经一卷 佛说一髻尊陀罗尼经一卷 速疾立验摩醯首罗天说迦娄罗阿尾奢法一卷 大日经略摄念诵随行法一卷(亦名五支略念诵要行法) 大毗卢遮那成佛神变加持经略示七支念诵随行法一卷 木患经一卷 金刚顶经瑜伽文殊师利菩萨仪轨供养法一卷(亦名文殊五字念诵法若兼梵字十四纸) 曼殊室唎童子菩萨五字瑜伽法一卷(并梵字) 金刚顶降三世大仪轨一卷(经内题云金刚顶降三世大仪轨法王教中说观自在菩萨心真言一切如来莲华大曼荼罗品) 文殊师利菩萨及诸仙所说吉凶时日善恶宿曜经二卷(下卷有序) 金刚顶经观自在王如来修行法一卷 金刚顶瑜伽中发阿耨多罗三藐三菩提心论一卷(亦名瑜伽总持教门说菩提心观行修) 瑜伽金刚顶经释字母品一卷 修习般若波罗蜜菩萨观行念诵仪轨一卷 仁王般若陀罗尼释一卷 观自在大悲成就瑜伽莲华部念诵法门一卷(亦名成就大悲观自在) 佛说大孔雀明王画像坛场仪轨一卷 金刚手光明灌顶经最胜立印圣无动尊大威 怒王念诵仪轨法品一卷 末利支提婆华鬘经一卷 大圣天欢喜双身毗那夜迦法一卷 观自在菩萨如意轮瑜伽一卷 金轮王佛顶略念诵法一卷 金刚瑜伽降三世成就极深密门一卷 金刚顶瑜伽他化自在天理趣会普贤修行念诵仪轨一卷(此一卷先进经数中元欠者)</p>
<p>右一百一十部一百四十三卷其本见在大唐特进试鸿胪卿加开府仪同三司封肃国公赠司空谥大辩正大广智不空三藏和上者。南天竺执师子国人也。法讳智藏。号不空金刚。不闻氏族故不书之。计当</p>
<p>大唐神龙元年乙巳之岁而诞迹焉。天假聪明幼而慕道。远离父母落发坏衣。至开元六年岁在戊午年甫十四。于阇婆国见弘教三藏金刚智而师事之。随侍南溟乘航架险。惊波鼓浪如影随形。开元八年方至东洛。十二年甲子年。方弱冠于广福寺依一切有部石戒坛所而受近圆。自此听习律仪唐梵经论随师译语。稍得精通。随</p>
<p>驾两京。应　诏翻译。不离左右请益抠衣函丈问端斯须不舍。至十九年辛未</p>
<p>天恩下降弘教三藏及弟子等放还本乡。出自西京至于东洛。大师遘疾遂致薨焉。即其年八月十五日也。卜择吉日安葬龙门。饮血茹茶衔衷啜泣。如犊失母斯其喻焉。制命有限难以久停。拜辞坟茔即赴前所。年始三十遭此险艰渐届广州附舶前进。遇好风便更不停留。未逾一年到师子国。王闻唐使礼接殊常。便令安置于佛牙寺因兹重学秘密总持。三密护身五部契印。曼荼罗法三十七尊。瑜伽护摩备皆精练。经余三岁寝食无安。时彼国王稽首来请。凭献方物往至</p>
<p>大唐。所谓七宝灯树花绁药草沉檀龙脑等。并自所获金刚顶瑜伽经及大小乘论梵夹。与一小使弥陀。天宝五年岁在庚戌还至阙。下恩</p>
<p>旨遂令居净影寺。四事只给出自天心。宰辅近臣往来接武。奉诏翻译开灌顶坛。士庶星驰呈疑问道。九载己丑复有</p>
<p>恩旨放令劫归。发自京都路次染疾。不能前进寄止韶州。日夜精勤卷不释手。扶疾翻译为国为家。至癸巳天宝十二载。河西节度使御史大夫西平郡王哥舒翰奏。不空三藏行次染患养疾韶州。令河西边陲请福疆场。上依所请　敕下韶州。追赴长安止保寿寺。制使劳问锡赉重重。四事只供悉皆天赐。憩息逾月令赴河西。至武威城住开元寺。节度使迎候是物皆供。请译佛经兼开灌顶。演瑜伽教置荼罗。使幕官寮咸皆咨受。五部三密灵往实归。时西平王为国请译金刚顶一切如来真实摄大乘现证大教王经三卷。行军司马礼部郎中李希言笔受。又译菩提场所说一字顶轮王经五卷。及一字顶轮王瑜伽经一卷。并一字顶轮王念诵仪轨一卷。并节度判官监察侍御史田良丘笔受。又承余隙兼译小经。至十三载甲午十月使牒。安西追僧利言河西翻译时。四镇伊西庭节度使安西副大都护摄御史大夫知节度事上柱国封常清给家乘马两匹日驰六译。十一月二十二日发安西域。路次乌耆摩贺延碛转次行。过交河伊吾进昌酒泉届武威郡。即十四载二月十日也</p>
<p>使司安置于龙兴寺及报德寺。同崇译经。其年七月祸起范阳。时西平王奉</p>
<p>敕追入。加官拜相部领潼关。十月上窃陷河洛。明年元日有制。皇太子监国。洎乎五月　敕下河西追三藏入朝。住兴善寺令开灌顶。转祸禳灾未遑止宁。潼关失守六月旬有二日胡马入关</p>
<p>玄宗巡狩南幸成都</p>
<p>肃宗抚军建号灵武旋归。整教回驾凤翔三藏虽陷贼中窃申报国。潜使来往具献丹诚</p>
<p>肃宗崇佛度僧孝理天下。才逾周载咸洛底宁</p>
<p>宗社复安万姓欢庆。复还宫寝缁素又安。即至德二载丁酉十月二十三日也。三藏明日陈表贺焉</p>
<p>大兴善寺三藏沙门智藏言。窃闻</p>
<p>惟天为大。非　元圣无以顺　天行诛。惟王法天。非　兴王无以代天育物。伏惟</p>
<p>陛下功超玄极道冠混元。缵　尧宝图复禹不绩。自顷元凶已殄残蘖犹迷</p>
<p>陛下义待倒戈　恩先善伐。暂劳貔虎永灭貔狼。自京辇肃清楼台望幸</p>
<p>陛下俯从人欲仰协天心。山川不移园苑如旧。今　銮舆既降圣政惟新。方将昭报昊穹济斯仁寿。道上皇汾阳之驾。类</p>
<p>上帝圆丘之坛。演沙劫而转法轮。朗千界而悬佛日。智藏久沾王化重睹汉仪。生成已多报效何冀。不胜[梟-木+儿]藻之至。谨诣银台之门。奉表陈贺以闻。轻黩</p>
<p>宸严伏深战越。沙门智藏诚惶诚恐谨言</p>
<p>肃宗文明武德大圣大宣孝皇帝批曰。狡猾之流久为残暴。天压其祸卒以败亡。顾城阙而依然。临士庶而咸若。感慰之至深在朕怀。所贺知。上还西京士庶咸贺。复收东洛缁素欢康。二十七日就银台门又陈贺表。乃为言曰</p>
<p>大兴善寺三藏沙门智藏言。伏承官军献捷收复东京。逆党冰销王师独克。生灵庆快抃跃失图。智藏闻。逆德者亡。已孽难逭。乘于竹叶。允是格言。自狂胡乱华向经三载。神怨人愤恶稔贯盈</p>
<p>陛下旰食宵衣单醪等膳。遂使股肱毕力熊虎争先。庙略无遗神功不再。以斯破竹会彼倒戈。一戎而三捷累臻。旬日而两都咸复。斯实</p>
<p>睿谋广运英略殊常　圣力匡持特高列辟。方将勤崇东岱。昭报</p>
<p>上玄。智藏行保　昌明伫观盛礼。不任抃跃之至。谨诣右银台门。奉表陈贺以闻。轻黩</p>
<p>宸严伏深战越。沙门智藏诚欢诚喜谨言</p>
<p>皇帝批曰。所贺知。是时也两都既复。宫室依然。万姓昭苏</p>
<p>上皇在蜀。奉仰　銮驾至自成都。至德二载十二月一日也</p>
<p>肃宗以尊崇三藏不斥其名。自今以来但称其号。明辰奉表陈贺以闻。词曰</p>
<p>沙门不空言。不空闻道惟帝先。帝道洽则神功不宰。孝为德本。至德茂而克受元符。伏惟</p>
<p>陛下膺天缵　尧从人复　禹。不易物而二仪</p>
<p>贞观。未浃辰而两都底宁。功格昊穹德超列辟。东揖群后西迎上皇。垂帝服而更导</p>
<p>銮舆。清天步而仍延</p>
<p>法驾　天父天子</p>
<p>先天后天。去阊阖而复归　九重。正　乾纲而载安万姓。斯实上皇垂训。推功高象帝之前。陛下乘时。至德冠兴王之首。足以晖华史册高视唐虞。不空生应</p>
<p>昌期偶兹荣观。不任庆悦之至。谨诣银台门。奉表陈贺以闻。轻触</p>
<p>宸严伏增战越。沙门不空诚欢诚喜谨言</p>
<p>皇帝批曰</p>
<p>扫清氛祲底定寰区圣上旋归以安宫阙。晨昏展敬喜庆殊深。所贺知。是月八日册尊号。光天文武大圣孝感皇帝太上皇诰赐也。至德三年戊戌正月三日不空三藏本院设斋</p>
<p>恩赐名香又加存慰。修表奉谢恩以陈情。誓为</p>
<p>国家翻译经论。瑜伽密教息难除灾。词曰</p>
<p>沙门不空言。中使吴游岩至奉宣圣旨。以不空本院今日设斋特赐名香。兼</p>
<p>天使。鸿私曲被欣跃难名。不空诚欢诚喜。不空托荫法流恩弘密教。孤游万里遍学五天。凝想十方觐华藏之诸佛。精专五部穷柰苑之真言。每布字观心投身请获。乘弘誓之力得值轮王出兴。洁诚十年果会明圣。前载幽关未启</p>
<p>陛下养德春宫。早奉　德音曲垂省问。兼赉香药密遣加持。及　陛下北巡。不空虽不获陪侍。弟子僧含光等归从西土。又得亲遇</p>
<p>銮舆。崎岖戎旅之间获闻定册之议。不空虽身陷胡境。常心奉阙庭。频承密　诏进奉咸达　陛下睿谋独运法力冥加。群凶散亡宸象归正。不空微质又忝朝恩。十月清宫以建辟魔之会。正朝荐号仍临灌顶之坛。涂饰上宫薰修别殿。既许翻译仍与度僧。渥泽已深报效何日。谨当三时浴像半月护摩。庶三十七尊保</p>
<p>明王之国土。一十六护增</p>
<p>圣帝之威神。寿如南山永永无极。不胜感载欣荷之至。谨奉表陈谢以闻。沙门不空诚欢诚喜谨言</p>
<p>光天文武大圣孝感皇帝批曰</p>
<p>师现身西方开法中国。在昔弘誓朕心悉知。经行恒沙致大福力。自须跋涉。常念因缘。而令比丘问道申愿。今莲华至净贝叶重宣。微妙伏陀不思议也。崇无量碍是锡末香。奉持精修当不退转。所谢知。其年二月五日改至德三载为乾元元年。岁仍戊戌。至三月十二日。三藏表请搜访梵夹修补翻传。寻下</p>
<p>制。曰中京慈恩荐福等寺。及东京圣善长寿等寺。并诸州县寺舍村坊。有旧大遍觉义净善无畏流志宝胜等三藏所将梵夹。右大兴善寺三藏沙门不空奏。前件梵夹等承前三藏多有未翻。年月已深绦索多断。湮沈零落实可哀伤。若不修补恐违圣教。近奉</p>
<p>恩命许令翻译。事资探讨证会微言。望许所在检阅收访。其中有破坏缺漏随事补葺。有堪弘阐助国扬化者。续译奏闻。福资圣躬最为殊胜　天恩允许请宣付所司　敕旨依奏</p>
<p>明制依许。所在搜求先于南天所得梵夹约计部帙千卷有余。六月十一日具状上闻。寻颁</p>
<p>制曰。陀罗尼教金刚顶瑜伽经等八十部。大小乘经论二十部。计一千二百卷。右大兴善寺三藏沙门不空奏。不空闻缵　帝尧者绍帝位。受佛嘱者传佛教省兹格言曾不改易。流兴万代散叶分枝。不空杖锡挈瓶行迈天竺。寻历山谷跋涉群方。凡遇圣踪投诚礼敬。辄闻经教罄竭哀祈。搜求精微穷博深密。丹诚鄙陋愿言弘宣。遂得前件经论。自到中京竟未翻译。既阙书写又乖受持。特望</p>
<p>龙慈许令翻译。庶得法筵重敷更雪住持之路。佛日再举弥增演畅之功。天恩允许宣付所司。敕旨依奏。又至其年九月三日。进上功德。具以上状闻。词曰</p>
<p>虎魄宝生如来像一躯。梵书大随求陀罗尼一本</p>
<p>右昔者河清启运。抠电吉祥。方属重阳之辰。遂诞千年之圣。以陛下允膺　宝祚。像有宝生之名。以</p>
<p>陛下兴念随通。明有随求之号。像能光明洞彻。如</p>
<p>陛下光宅四维。明能威伏魔怨。如</p>
<p>陛下威降万国。谨案金刚顶经。一切如来成等正觉。皆受宝生灌顶。乃至</p>
<p>陛下玄功格天正法理国。事与时并若合符契。伏愿少修敬念缄而带之。则必持明照回。广至化于东户。本尊敷佑。延圣寿于南山。无任欢庆云深。谨随状进。轻黩</p>
<p>扆旒。伏增战越。谨进</p>
<p>乾元光天文武大圣孝感皇帝批曰</p>
<p>诸佛仪形优昙希现。如来密藏神咒难思。师大启空宗能持秘印。以兹正法弘护朕躬。信受奉行深为利益也。洎</p>
<p>乾元三年闰四月十四日。宫苑都巡使御侮校尉右内率府卒员外置同正员赐紫金鱼袋内飞龙使驱使臣史元琮进状。请大兴善寺修灌顶道场</p>
<p>右臣窃观。度灾御难之法。不过秘密大乘。大乘之门灌顶为最。今属闰夏之月百花皆荣。伏望令三藏不空。于前件寺为国修一灌顶道场。有息灾增益之教。有降伏欢喜之能。奉此功力以灭群凶。上资</p>
<p>圣寿无强。承此兆人清泰。臣素无才行忝奉驱使。谨献愚诚倍增战汗。如天恩允臣所奏请降墨　敕依</p>
<p>闰月十九日改为上元元年。岁仍庚子。至八月二十五日。开府仪同三司判行军李辅国宣奉　敕。不空三藏并僧弟子三人。宜于智炬寺修功德。二年辛丑九月二十一日大赦天下。除乾元光天等尊号但称皇帝。又除上元之号但称二年。以十一月朔为岁之初但称元年。又除正二三四等名。以月建为号。元年壬寅建子月。建丑月。建寅月。建卯月。建辰月。建巳月。五日</p>
<p>太上皇遗诰讫崩。至十五日楚州献璧。是日改为宝应元年。岁仍壬寅。四月五月等并依常数。肃宗制皇太子监国恩宥一切囚徒也。其月十八日</p>
<p>肃宗皇帝遗诏讫又崩。至二十日代宗即皇帝位。至五月十六日大赦天下。至十月十三日</p>
<p>大兴善寺三藏沙门不空状进。雕白檀摩利支像一躯(此云威光)梵书大佛顶陀罗尼一本</p>
<p>右不空幸因</p>
<p>圣运早奉　休明。遂逢</p>
<p>降诞之晨。更遇　金轮之日。伏惟陛下寿延宝祚。尊像有威光之名。以</p>
<p>陛下百王为首。真言有佛顶之号。谨案大佛顶。一切如来成等正觉皆受此真言。乃至金轮帝位莫不遵而行之。伏惟</p>
<p>陛下承天践祚圣政惟新。正法理国与隐合契。伏愿少修敬念缄而带之。则广至化于东方。延圣寿于南山。无任欢庆之至。谨随状进。轻黩</p>
<p>宸严伏惟战越。谨言</p>
<p>皇帝批曰</p>
<p>檀摩瑞像贝叶真文。南天既遥中国难遇。上人慈愍缄护而来。不秘桑门传诸象阙。得未曾有。良以慰怀。宝应二年七月十日册</p>
<p>尊号宝应元圣文武皇帝。岁在癸卯。七月十一日改为广德元年。岁仍癸卯。十一月十四日</p>
<p>大兴善寺三藏沙门不空请为国置灌顶道场右不空闻。毗卢遮那包容万界。密印真契吞纳众经。准其教宜有顿有渐。渐谓声闻小乘登坛学处。顿谓菩萨大士灌顶法门。是诣极之夷途为入佛之正位顶谓头顶。表大行之尊高。灌谓灌持。明诸佛之护念。超升出离何莫由斯。是以克己服勤不舍昼夜。誓志赞仰。岂敢怠遑。冀每载夏中及三长斋月依经建立。严净花以开觉。使有识而归真。庶边境肃清</p>
<p>圣躬万寿。不胜恳念之至。谨诣右银台门。奉状陈请以闻。如</p>
<p>天恩允许请降</p>
<p>墨敕　依。洎广德二年岁在甲辰正月二十三日。三藏沙门不空奏　大兴善寺与定国寺僧怀感等四十九人充大德。有阙续填。伏乞矜放诸杂差科</p>
<p>天恩允许请宣付所司</p>
<p>敕旨依奏。又至十月十三日奉为皇帝降诞。度无名僧惠通等一七人。至十九日　敕旨依奏　广德三年岁在乙巳正月一日改为永泰元年。岁仍乙巳。再译仁王护国般若波罗蜜多经二卷。右一部二卷大兴善寺三藏沙门不空所奏。此当第四译也。此经自晋至唐凡有四译。一晋武帝太始三年月支三藏法护译为一卷。名仁王般若经。二后姚秦兴弘始三年三藏法师鸠摩罗什秦言童寿。于长安草堂寺逍遥园西明阁译为二卷。名仁王护国般若波罗蜜经。方言尚隔。三梁元帝承圣三年西天竺优禅尼国三藏波罗末陀梁云真谛。于洪府宝田寺译为一卷。名仁王般若经。隐而不行。三藏和上详览晋经校于梵本。文义脱略华夷语乖。录表上闻再请翻译。此即第四译也</p>
<p>制曰。仁王经望依梵甲再译梵文</p>
<p>右兴善寺三藏沙门不空奏。伏以如来妙旨惠洽生灵。仁王宝义崇护</p>
<p>国家。前代所译理未融通。润色微言事归明圣。伏惟</p>
<p>宝应元圣文武皇帝陛下。睿文启运浚哲乘时。弘阐真言宣扬像教</p>
<p>皇风远振佛日再明。每为黎元俾开讲诵其仁王经。望依梵甲再译旧文。贝叶之言永无漏略。金口所说更益详明。仍请僧怀感飞锡子邻建宗归性义嵩道液良贲潜真应真慧灵法崇超悟惠静圆寂道林等。于内道场所翻译。福资</p>
<p>圣代泽及含灵。寇盗永清寰区允穆。传之旷劫救护实深</p>
<p>中书门下　牒祠部</p>
<p>牒。奉　敕宜依。牒至准　敕。故牒</p>
<p>永泰元年四月二日　牒</p>
<p>中书侍郎同平章事杜　鸿渐</p>
<p>中书侍郎同平章事元　载</p>
<p>黄门侍郎同平章事王　缙</p>
<p>捡校侍中李　使</p>
<p>捡校右仆射平章事　使</p>
<p>捡校左仆射平章事　使</p>
<p>中书令郭子仪　使</p>
<p>尚书祠部</p>
<p>仁王经望依梵甲再译旧文。兴善寺沙门三藏不空</p>
<p>牒。奉中书门下　敕牒如牒。至准敕。故牒永泰元年四月四日令史张济牒</p>
<p>主事杨　献</p>
<p>郎中崔　漪</p>
<p>时也永泰元年四月二日</p>
<p>恩旨颁下令译斯经。爰集京城义学大德应制翻译。一十七人。三藏大兴善寺沙门三藏不空译梵本。大圣千福法花寺沙门法崇证梵本义。翻经大德青龙寺主沙门良贲笔受兼润文。大安国寺沙门子邻润文。大安国寺兼西明寺上座沙门怀感证义。荷恩寺沙门建宗。大圣千福法花寺沙门飞锡。大荐福寺沙门义嵩。大兴善寺上座沙门潜真。资圣寺沙门道液。大兴唐寺沙门赵悟。保寿寺沙门应真。西明寺都维那沙门归性。大兴善寺主沙门慧灵。西明寺沙门慧静等并证义。保寿寺沙门圆寂梵音。大兴唐寺沙门道林赞呗。崇福寺沙门义秀校勘。寺主沙门弘照捡校。典内侍省内阍上柱国臣马奉献判官儒林郎行内侍省掖庭局官教博士员外置同正员臣杨利全副使特进右骁卫大将军上柱国东阳郡开国公臣骆奉仙驾使开府仪同三司兼左监门卫大将军仍兼知。处置神策军兵马事知内侍省事内飞龙厩弓箭等使上柱国冯翊郡开国公臣鱼朝恩兼统其事翰林学士常衮柳枕等同崇翻译。粤惟圣唐肃宗文明武德大圣大宣孝皇帝。重昌尧化。革弊救焚。至忧黎元。澡心斋戒。请南天竺执师子国灌顶三藏法讳智藏号曰不空。翻传众经以安社稷。兹愿未满仙驾归天。洎</p>
<p>代宗睿文孝武皇帝。重明舜日再造乾坤。礼乐惟新四聪明达。恭嗣先训恩累请焉　敕于大明宫南桃园翻译。起自月朔终乎月望。于承明殿灌顶道场</p>
<p>御执旧经对读新本</p>
<p>诏曰。惟新旧经理甚符顺所译新本文义稍圆。斯则金言冥契于</p>
<p>圣心。佛口再生于凤</p>
<p>诏。翻传先后其在兹欤。三藏言善两方教传三密。龙宫演奥邃旨闻天</p>
<p>佛日再冲真风永扇。诸大德等学该三藏识达五明。性相圆通内外精博。恭膺</p>
<p>诏命传译真乘</p>
<p>圣慈曲临推谢理绝。更今对校大乘密严旧译长行梵本结偈。今依梵夹译出伽陀。缮写庄严谨同进奉。圣恩制序各列经初。披阅内官未宣中外。时京城大德乘如等。翘想甘露如渴思浆。录表上言。乃陈表曰。永泰元年八月八日大安国寺上座临坛大德沙门乘如等上表。沙门乘如等言。乘如闻。日月行于六合。求照者昆虫。甘露垂于九霄。希润者草木。允所谓覆载不间亭育无私。则蛟蚋可逸于长风。蛙[虫*(橐-(石/木)+黽)]可游于沧海者也。伏惟</p>
<p>宝应元圣文武皇帝陛下。庆承尘劫信植河沙。威慑魔界声流佛刹。以宝位之重。崇宝偈之微。以金轮之尊。腾金口之教。百王千帝曷可同年而语哉。乘如等幸逢　昌运叨寓玄门。常思讽诵以答</p>
<p>皇泽。伏承顷有</p>
<p>恩旨请不空三藏义学沙门等。再译仁王般若波罗蜜多经。教理兼著性相周圆。缄在</p>
<p>龙宫未颁　鹿苑。僧等昧死敢以请闻。伏愿</p>
<p>天慈示之法宝。兼欲依经请百法师置百高座。同宣句味共殄祓氛。愚诚则然。裁惟</p>
<p>圣旨。无任慊款翘渴之至。谨诣右银台门。奉表陈请以闻。轻冒天威伏深战越。谨言</p>
<p>宝应元圣文武皇帝批曰</p>
<p>仁王真经理精义远。化流贤劫福利苍生。师等咸愿敷陈助宁国土。所谓开讲者依时有</p>
<p>恩旨。取二十三日。于资圣西明两寺共置百座。请百法师讲仁王经。及百大德转密严经等。香花饮食鼓乐弦歌并出有司小得阙乏。时属秋雨霖霪不休。所司奏闻请更延日。永泰元年八月二十二日左监门卫将军知内侍省刘清潭宣奉进止。两寺百座先令二十三日迎经。为霖雨宜改至二十六日迎经开讲。其诸司供料著人计会准改日造。改期甫至　天雨未晴</p>
<p>恩旨又延。九月一日。是日也。两街大德严洁幡花幢盖宝车。太常音乐梨园仗内及两教坊诣银台门百戏繁奏。时观军容使兼处置神策军兵马事开府仪同三司兼左监门卫大将军知内侍省事内飞龙厩弓箭等使上柱国冯翊郡开国公鱼朝恩与六军使陈。天龙众八部鬼神护送新经出于大内。其经适出彩云浮空。郁郁纷纷照彰现瑞。洎乎己午两寺开经。万姓欢心祥云方隐。缁素瞻仰获庆非常。三藏不空上表陈谢。永泰元年九月二日大兴善寺三藏沙门不空上表谢</p>
<p>御制经序庆云词曰。沙门不空言。不空道乏前修学亏曩哲。猥承纶诏翻译真经。若履春冰犹临泉谷。伏惟</p>
<p>陛下拨开慧日布荫慈云</p>
<p>睿思风飞龙章玉润。躬为序述照焕大千。流法雨于九天。树胜幢于百座。威仪容卫。宛释迦之下鹫峰。士庶骈阗。犹波斯之诣王舍。庆云呈瑞喜气浮空。是表太阶之平。自协无疆之祐。不胜荷戴之至。谨奉表陈贺以闻。沙门不空诚欢诚喜谨言</p>
<p>宝应元圣文武皇帝批曰</p>
<p>和上远自莲宫亲缄贝叶。敷演玄教利济苍生。翻译既成天人合会。朗三秋之霁景开五色之祥云。阐扬真乘符契妙理。须因指喻早结师资。睹此感通弥深顶敬</p>
<p>贞元新定释教目录卷第十五</p>
                </article>
                                                <div class="spanout"><button class="mdui-fab mdui-fab-mini mdui-color-theme-accent mdui-ripple mdx-share" mdui-menu="{target: '#mdxshare'}"><i class="mdui-icon material-icons">&#xe80d;</i></button>
                <ul class="mdui-menu" id="mdxshare">
                <li class="mdui-menu-item mdx-s-img-li"><a href="javascript:mdx_show_img()"><i class="mdui-icon material-icons mdx-share-icon">&#xe3f4;</i> 生成分享图</a></li>
                <li class="mdui-menu-item">
<a href="http://service.weibo.com/share/share.php?appkey=&amp;title=%e8%b4%9e%e5%85%83%e6%96%b0%e5%ae%9a%e9%87%8a%e6%95%99%e7%9b%ae%e5%bd%95%ef%bc%8830%e5%8d%b7%ef%bc%89&amp;url=&amp;pic=http://rxl.xuefovip.com/wp-content/uploads/2018/10/faputixin.jpg&amp;searchPic=false&amp;style=simple" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M783.05 155.7c-30.14-6.86-70.57-5.46-121.28 4.12-.7 0-1.4.35-2.1 1.06l-1.07 2.1-1.05 1.06c-7.56 2.02-13.7 6.33-18.55 12.83-4.83 6.5-7.2 13.54-7.2 21 0 10.3 3.42 18.82 10.28 25.67 6.85 6.86 15.12 10.3 24.7 10.3h3.07c.7 0 2.2-.37 4.66-1.07 2.38-.7 5.02-1.23 7.74-1.58 2.73-.36 5.63-1.07 8.8-2.12 3.07-1.06 5.88-2.02 8.26-3.08 2.37-1.05 7.03-1.58 13.88-1.58 6.86 0 15.3.53 25.23 1.58 9.94 1.06 20.92 3.6 32.88 7.65 12.04 4.13 24 9.23 35.94 15.38 11.96 6.15 24 14.77 35.95 25.66 12.04 10.9 22.5 23.55 31.38 37.96 17.84 40.35 21.27 79.37 10.28 117.07 0 .7-.18 1.4-.53 2.1-.35.72-.88 2.4-1.58 5.1-.7 2.73-1.4 5.28-2.1 7.66-.7 2.36-1.4 5.44-2.12 9.22-.7 3.77-1.05 7.03-1.05 9.75 0 6.16 1.67 11.25 5.1 15.38 3.42 4.13 7.73 7.03 12.83 8.7 5.18 1.67 11.16 2.55 18.02 2.55 19.16 0 30.5-11.6 33.92-34.9 8.26-26.7 12.83-52.2 13.9-76.46 1.05-24.25-.7-45.7-5.1-64.16-4.5-18.45-11.17-35.77-20.05-51.85-8.87-16.1-19.16-29.8-30.85-41.05-11.7-11.34-24.7-21.53-39.1-30.85-14.42-9.23-28.3-16.6-41.67-22.06-13.18-5.36-27.07-9.75-41.4-13.18zm17.5 289.4c4.13 0 7.9-1.04 11.33-3.06s6.16-4.66 8.26-7.65c2.02-3.08 3.43-6.34 4.13-9.76.7-.7 1.06-1.67 1.06-3.08 8.26-78.05-19.16-122.52-82.27-133.42-18.54-3.43-35.68-3.78-51.4-1.05-4.85 0-8.9 1.22-12.32 3.6-3.43 2.36-6.33 5.44-8.8 9.22-2.36 3.78-3.6 7.73-3.6 11.78 0 6.85 2.38 12.65 7.22 17.4 4.83 4.75 10.63 7.2 17.5 7.2 53.43-12.3 82.25 4.76 86.3 51.34 1.4 11.6.7 22.58-2.1 32.87 0 6.86 2.36 12.66 7.2 17.4 4.74 4.76 10.63 7.13 17.48 7.22zM435.6 659.67c-4.83 3.42-9.75 4.92-14.94 4.65-5.1-.34-8.7-2.53-10.8-6.67l-2.12-4.13c-.7-1.4-1.05-2.72-1.05-4.13v-4.13c0-2.02.36-3.78 1.06-5.1l2.1-4.13c.7-1.4 1.68-2.36 3.1-3.06l3.06-4.13c5.45-4.13 10.8-5.8 15.9-5.1s8.7 3.44 10.82 8.18c2.02 2.73 2.9 5.8 2.55 9.23-.36 3.44-1.42 6.7-3.1 9.77-1.66 3.16-3.85 6.06-6.58 8.8zm-87.45 73.9c-4.13.72-8.08.9-11.78.54-3.78-.35-7.2-1.05-10.3-2.1-3.07-1.06-6.14-2.3-9.22-3.6-3.07-1.33-5.62-3.27-7.73-5.64-2.1-2.46-3.96-4.83-5.63-7.2-1.67-2.38-3.07-5.1-4.13-8.18s-1.6-6.33-1.6-9.76c0-7.55 2.03-14.85 6.16-22.06 4.13-7.2 9.76-13.35 16.97-18.45 7.2-5.18 15.2-8.08 24.17-8.7 6.15-.7 12.12-.52 18 .53s10.82 2.73 14.96 5.1c4.13 2.37 7.73 5.1 10.8 8.18 3.08 3.08 5.37 6.68 6.7 10.8 1.3 4.15 2 8.54 2.1 13.37 0 7.56-2.2 14.68-6.7 21.54-4.47 6.86-10.44 12.66-18 17.4-7.56 4.76-15.82 7.48-24.8 8.27zm37-194.05c-19.86 2.03-37.7 6.7-53.43 13.9s-28.13 15.38-37 24.6c-8.88 9.23-16.44 19.17-22.68 29.8-6.15 10.64-10.46 21-12.83 31.3-2.38 10.27-3.96 19.68-4.66 28.2-.7 8.53-1.06 15.2-1.06 20.04l1.07 8.18v4.13c0 2.02.7 6.15 2.1 12.3s3.26 11.78 5.63 16.96c2.38 5.2 6.33 10.82 11.78 16.98 5.45 6.15 11.95 11.25 19.5 15.38 45.27 21.88 87.38 28.56 126.5 20.04 39-8.53 70.56-28.22 94.56-59.07 9.58-11.6 15.9-26 18.98-43.15 3.08-17.14 2.37-34.36-2.1-51.86-4.5-17.4-12.14-33.3-23.12-47.72-11-14.4-27.25-25.5-48.78-33.4-21.45-7.82-46.32-10.02-74.45-6.6zm29.9 284.42c-74.02 3.43-136.95-10.98-188.63-43.15-51.76-32.17-77.6-72.86-77.6-122.17 0-48.6 25.66-90.53 77.08-125.77 51.4-35.24 114.43-54.58 189.14-58 74.7-3.43 137.72 8.87 189.14 36.9 51.4 28.04 77.08 66.36 77.08 114.97 0 49.3-26.2 93.6-78.66 132.9-52.4 39.45-114.97 60.8-187.56 64.32zm313.5-319.2c-10.3-2.04-16.97-5.1-20.05-9.24s-3.6-7.83-1.58-11.34l3.08-5.1c.7-.7 1.4-1.67 2.1-3.08s2.12-4.3 4.14-8.7c2.02-4.48 3.6-8.87 4.66-13.36 1.05-4.48 1.93-9.93 2.55-16.43.7-6.5.44-12.66-.53-18.46-.97-5.8-3.08-12.12-6.16-18.97-3.07-6.86-7.38-13-12.83-18.46-9.58-9.58-22.15-15.73-37.53-18.46-15.38-2.7-30.85-2.9-46.23-.5-15.4 2.36-29.98 5.44-43.7 9.2-13.7 3.8-25.04 7.4-33.92 10.82l-13.35 6.16c-6.86 2.02-12.5 3.42-16.97 4.13-4.48.7-7.9.54-10.28-.52-2.37-1.05-4.3-2.02-5.63-3.08-1.3-1.05-1.84-3.42-1.58-7.2.36-3.78.7-7.03 1.06-9.76.35-2.72 1.23-7.03 2.55-12.83 1.4-5.8 2.37-10.45 3.07-13.88 0-8.17-.52-15.9-1.58-23.1-1.05-7.22-3.25-15.22-6.68-24.1-3.44-8.87-8.36-16.08-14.95-21.53-6.5-5.46-14.77-9.94-24.7-13.37-9.93-3.43-22.76-4.48-38.58-3.07-15.73 1.3-33.58 5.45-53.44 12.3-24 8.18-48.34 20.4-73.04 36.4-24.7 16.07-46.06 32.86-64.26 50.26-18.2 17.5-34.8 34.37-49.83 50.8-15.1 16.44-26.7 29.8-34.97 40.08l-11.34 16.44c-22.6 29.44-39.38 58.88-50.37 88.24-10.9 29.35-16.08 51.6-15.38 66.62v21.53c4.13 32.87 14.24 62.32 30.32 88.33 16.08 26.02 35.24 47.02 57.57 63.1 22.32 16.1 48.5 29.8 78.66 41.05 30.15 11.35 59.15 19.53 86.92 24.62 27.78 5.1 57.05 8.7 87.9 10.8 50.7 4.14 103.35.2 157.76-11.77 54.5-11.95 105.2-32.7 152.14-62.13 46.93-29.45 80.06-64.7 99.23-105.74 11.7-24 17.66-46.58 18-67.76.37-21.18-3.24-38.5-10.8-51.85-7.56-13.36-17.3-25.14-29.35-35.42-11.96-10.3-23.3-17.85-33.93-22.6-10.63-4.83-20.04-7.9-28.3-9.22v.17z"/></svg> 分享到 微博</a>
</li>
<li class="mdui-menu-item">
<a href="http://connect.qq.com/widget/shareqq/index.html?site=%e4%bd%9b%e6%b3%95%e4%ba%ba%e7%94%9f%ef%bc%88xuefo.vip%ef%bc%89&amp;title=%e8%b4%9e%e5%85%83%e6%96%b0%e5%ae%9a%e9%87%8a%e6%95%99%e7%9b%ae%e5%bd%95%ef%bc%8830%e5%8d%b7%ef%bc%89&amp;summary=No.%202157%e8%b4%9e%e5%85%83%e6%96%b0%e5%ae%9a%e9%87%8a%e6%95%99%e7%9b%ae%e5%bd%95%e8%b4%9e%e5%85%83%e6%96%b0%e5%ae%9a%e9%87%8a%e6%95%99%e7%9b%ae%e5%bd%95%e5%8d%b7%e7%ac%ac%e4%b8%80%e8%a5%bf%e4%ba%ac%e8%a5%bf%e6%98%8e%e5%af%ba%e6%b2%99%e9%97%a8%e5%9c%86%e7%85%a7%e6%92%b0%e8%b0%a8%e6%8c%89%e6%97%a7%e5%bd%95%e4%ba%91%e3%80%82%e5%a4%ab%e7%9b%ae%e5%bd%95%e4%b9%8b%e5%85%b4%e4%b9%9f%e3%80%82...&amp;pics=http://rxl.xuefovip.com/wp-content/uploads/2018/10/faputixin.jpg&amp;url=" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M877.52 671.695c-5.755-81.48-59.027-149.772-89.82-185.1 4.266-10.264 14.677-69.754-25.503-110.348.073-.975.073-1.95.073-2.877 0-160.085-111.006-275.334-250.27-275.846-139.264.536-250.27 115.76-250.27 275.846 0 .95 0 1.926.073 2.877-40.18 40.594-29.745 100.084-25.503 110.348-30.77 35.328-84.04 103.62-89.82 185.125-1.048 21.43 2.195 52.638 12.362 66.51 12.434 16.92 46.543-3.412 70.924-57.44 6.778 25.04 22.43 63.268 57.88 111.762-59.318 13.897-76.214 73.947-56.27 106.788 14.067 23.113 46.274 42.13 101.79 42.13 98.767 0 142.384-27.233 161.865-46.226 3.95-4.145 9.68-6.12 16.97-6.144 7.29 0 13.02 2 16.97 6.144 19.48 18.993 63.097 46.226 161.84 46.226 55.54 0 87.723-19.017 101.79-42.154 19.968-32.817 3.048-92.867-56.222-106.764 35.425-48.518 51.102-86.723 57.88-111.763 24.38 54.052 58.466 74.36 70.9 57.44 10.19-13.896 13.41-45.104 12.36-66.51z"/></svg> 分享到 QQ</a>
</li>
<li class="mdui-menu-item">
<a href="https://sns.qzone.qq.com/cgi-bin/qzshare/cgi_qzshare_onekey?url=&amp;title=%e8%b4%9e%e5%85%83%e6%96%b0%e5%ae%9a%e9%87%8a%e6%95%99%e7%9b%ae%e5%bd%95%ef%bc%8830%e5%8d%b7%ef%bc%89&amp;content=utf-8" class="mdui-ripple" target="_blank"><svg class="mdx-share-icon" viewBox="0 0 1024 1024" xmlns="http://www.w3.org/2000/svg" width="25" height="25"><path d="M957.434 412.258c-8.28-23.668-309.126-44.82-309.126-44.82s-111.286-279.42-138.2-279.42c-26.91 0-138.253 279.42-138.253 279.42s-299.562 21.04-309.128 44.82C53.16 436.032 286.42 629.773 286.42 629.773s-68.876 294.215-52.817 307.105c16.11 12.894 276.45-145.01 276.45-145.01s258.38 163.378 276.51 145.01c13.314-13.506-22.437-178.836-41.796-262.453-.615-2.677-101.05 11.167-212.39 11.89-98.863.67-209.145-6.03-209.145-6.03l257.43-191.17s-80.01-14.57-140.77-20.037c-86.838-7.815-162.927-7.648-153.472-10.045 15.05-3.798 120.573-13.678 223.688-10.05 94.113 3.35 187.212 20.04 187.212 20.04L439.892 652.156s56.227 8.653 102.894 10.44c88.903 3.404 197.392.948 197.17 0-3.303-14.008-6.21-32.823-6.21-32.823s231.97-193.85 223.688-217.515zm0 0"/></svg> 分享到 QQ空间</a>
</li>            </ul>
                <i class="mdui-icon material-icons">&#xe54e;</i> 没有标签<span class="mdui-text-color-black-disabled timeInPost" itemprop="datePublished"><i class="mdui-icon material-icons info-icon">&#xe192;</i> 2015-07-30</span>
                <div class="mdui-divider"></div><div itemscope itemtype="http://schema.org/WebPage" id="crumbs"> <a itemprop="breadcrumb" href="http://rxl.xuefovip.com/">首页</a> &nbsp;&nbsp;<span class="mdx-spr">•</span>&nbsp;&nbsp; <a itemprop="breadcrumb" href="category/%e4%bd%9b%e7%bb%8f%e5%a4%a7%e5%85%a8.html">佛经大全</a> &nbsp;&nbsp;<span class="mdx-spr">•</span>&nbsp;&nbsp; <span class="current">贞元新定释教目录（30卷）</span></div></div>
            </div>

<div class="mdui-color-theme" style="line-height:1.8;font-size:21px;text-align:center;padding:21px 0;">
  <div class="howMenu">点击左上角按钮，更多精彩功能</div>发心为利他，求正等菩提<br/>随喜乐分享，无量胜功德<div class="howShare">点击右上角按钮，使用微信扫码分享或者手机继续阅读</div>
</div>
         <div id="indic"></div>

            <div class="mdx-share-img" id="mdx-share-img"><div class="mdx-si-head" style="background-image:linear-gradient(to bottom, rgba(0,0,0,0) 45%,rgba(0,0,0,0.7) 100%),url(../../wp-content/uploads/2018/10/faputixin.jpg);"><p>佛法人生（xuefo.vip）</p><span>贞元新定释教目录（30卷）</span></div><div class="mdx-si-sum">No. 2157贞元新定释教目录贞元新定释教目录卷第一西京西明寺沙门圆照撰谨按旧录云。夫目录之兴也。盖所以别真伪明是非。记人代之古今。摽卷部之多小。摭拾遗漏删夷骈赘。欲使正教合理金言…</div><div class="mdx-si-box"><span>扫描二维码继续阅读</span><div class="mdx-si-qr" id="mdx-si-qr"></div></div><div class="mdx-si-time">2015-07-30</div></div>
      <button class="mdui-fab mdui-color-theme-accent mdui-fab-fixed mdui-fab-hide scrollToTop mdui-ripple"><i class="mdui-icon material-icons">&#xe316;</i></button>
      <footer class="foot mdui-text-center">粤ICP备16093472号-1</footer>
    </div>
    <script>var mdx_offline_mode = 0;</script>
        <script type='text/javascript' src='../../wp-content/plugins/smartideo/static/smartideo16b9.js?ver=2.5.2'></script>
<script type='text/javascript' src='../../wp-content/themes/mdx/js/jquery.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/mdui/js/mdui.min340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/qr340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/ra340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/h2c340a.js?ver=1.8.3.c160b7e'></script>
<script type='text/javascript' src='../../wp-content/themes/mdx/js/lazyload6a02.js?v=20190830&amp;ver=1.8.3.c160b7e'></script>
<script type='text/javascript'>
/* <![CDATA[ */
var ajaxcomment = {"ajax_url":"http:\/\/rxl.xuefovip.com\/wp-admin\/admin-ajax.php","order":"asc","formpostion":"top"};
/* ]]> */
</script>
<script type='text/javascript' src='../../wp-content/themes/mdx/ajax-comment/app8a54.js?ver=1.0.0'></script>
<script type='text/javascript' src='../../wp-includes/js/hoverIntent.minc245.js?ver=1.8.1'></script>
<script type='text/javascript'>
/* <![CDATA[ */
var megamenu = {"timeout":"300","interval":"100"};
/* ]]> */
</script>
<script type='text/javascript' src='../../wp-content/plugins/megamenu/js/maxmegamenuf8a7.js?ver=2.5.3.2'></script>
<script type='text/javascript' src='../../wp-includes/js/wp-embed.min340a.js?ver=1.8.3.c160b7e'></script>
<script type='text/javascript' src='../../../qzonestyle.gtimg.cn/qzone/qzact/common/share/share340a.js?ver=1.8.3.c160b7e'></script>
	<script id="wxcs-script">
	WX_Custom_Share = function(){
		
		var xhr = null;
		var url = 'http://rxl.xuefovip.com/wp-admin/admin-ajax.php';
		var signature_url = window.location.href.split('#')[0];
		var formData = {
			action: 'wxcs_get_share_info',
			type: 'post',
			id: 172225,
			signature_url: signature_url
		};
		
		this.init = function(){
			if( window.XMLHttpRequest ){
				xhr = new XMLHttpRequest();
			}
			else if( window.ActiveXObject ){
				xhr = new ActiveXObject('Microsoft.XMLHTTP');
			}
			
			get_share_info();
		}
		
		function formatPostData( obj ){
			
			var arr = new Array();
			for (var attr in obj ){
				arr.push( encodeURIComponent( attr ) + '=' + encodeURIComponent( obj[attr] ) );
			}
			
			return arr.join( '&' );
		}
		
		function get_share_info(){
			
			if( xhr == null ) return;
			
			xhr.onreadystatechange = function(){
				if( xhr.readyState == 4 && xhr.status == 200 ){
					
					var data = eval('(' + xhr.responseText + ')');
					
					if( data == null ){
						return;
					}
					
					var info = {
						title: data.title,
						summary: data.desc,
						pic: data.img,
						url: data.url
					}
					
					if( formData.type == 'other' ){
						info.title = document.title;
						info.summary = location.href;
						info.url = location.href;
					}
					
					if( data.use_actual_url == true ){
						info.url = location.href;
					}

					if( data.error ){
						console.error( '自定义微信分享: ' )
						console.error( data.error );
					}
					else if( data.appid ){
						info.WXconfig = {
							swapTitleInWX: data.swapTitleInWX,
							appId: data.appid,
							timestamp: data.timestamp,
							nonceStr: data.nonceStr,
							signature: data.signature
						}
					}
					
					setShareInfo( info );
				}
			};
			
			xhr.open( 'POST.html', url, true);
			xhr.setRequestHeader( 'Content-Type', 'application/x-www-form-urlencoded' );
			xhr.send( formatPostData( formData ) );
		}
		
	}
	
	new WX_Custom_Share().init();
	</script>
	            <script>
      function snbar(){
        mdui.snackbar({
          message: '已自动定位到你此前阅读处&nbsp;&nbsp;&nbsp;',
          buttonText: '从头阅读',
          timeout: 10000,
          onButtonClick: function(){
              $("body,html").animate({scrollTop:0},700);
          },
        });
      }
      var ifscr = 0;
      var moreinput = "'更多选项'";
      var morecomment = "加载更多评论";
      var nomorecomment = "没有更多了";
              ifscr = 1;
            var mdx_comment_ajax = 0;
              mdx_comment_ajax = 1;
            var mdx_imgBox = 0;
            var mdx_tapToTop = 0;
              mdx_tapToTop = 1;
            </script>
            <script>
      //Show Read Pro'
      $('#indic').radialIndicator({
        displayNumber: false,
        radius: 27,
        barColor: '#ffffff',
        roundCorner: false,
        barWidth: 3,
        barBgColor: '#536dfe',
      });
      var ind = $('#indic').data('radialIndicator');
      var mdx_si_i18n = '长按/右键保存图片';
      var mdx_github_i18n_1 = '在 Github 上查阅';
      var mdx_github_i18n_2 = '获取 Github 仓库信息时出现问题<br>尝试直接访问';
      var mdx_post_i18n_1 = '这个页面没有摘要。';
      var mdx_post_i18n_2 = '前往页面';
      var mdx_post_i18n_3 = '获取页面信息时出现问题<br>尝试直接访问';
</script>
<script type='text/javascript' src='../../wp-content/themes/mdx/js/post340a.js?ver=1.8.3.c160b7e'></script><!--Theme Version 1.8.3.c160b7e-->
  </body>

<!-- Mirrored from rxl.xuefovip.com/index.php/archives/172225 by HTTrack Website Copier/3.x [XR&CO'2014], Tue, 04 Feb 2020 05:11:06 GMT -->
</html>

<!--
Performance optimized by W3 Total Cache. Learn more: https://www.w3-edge.com/products/

Page Caching using disk: enhanced (Requested URI is rejected) 
Database Caching 10/31 queries in 0.047 seconds using disk

Served from: rxl.xuefovip.com @ 2020-01-11 02:57:49 by W3 Total Cache
-->