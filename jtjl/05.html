<!DOCTYPE html>
<html lang="zh-CN">
<meta http-equiv="content-type" content="text/html;charset=UTF-8" />

<head>
    <meta charset="UTF-8">
    <meta name="viewport" content="width=device-width, initial-scale=1, maximum-scale=1, user-scalable=no">
    <meta http-equiv="X-UA-Compatible" content="IE=edge">
    <title itemprop="name">普賢菩薩行願品</title>
    <meta name="keywords" content="佛法人生,佛,佛法,学佛,修行">
    <meta name="theme-color" content="#3f51b5">

    <link rel='stylesheet' id='mdx_mdui_css-css' href='../shared/themes/mdx/mdui/css/mdui.min.css' type='text/css'
        media='all' />
    <link rel='stylesheet' id='mdx_style_css-css' href='../shared/themes/mdx/style.css' type='text/css' media='all' />

    <link rel="icon" href="../shared/images/logo-32x32.png" sizes="32x32" />
    <link rel="icon" href="../shared/images/logo-192x192.png" sizes="192x192" />

    <script type='text/javascript' src='../shared/themes/mdx/js/jquery.min.js'></script>
    <script type='text/javascript' src='../shared/themes/mdx/mdui/js/mdui.min.js'></script>
    <script type='text/javascript' src='../shared/themes/mdx/js/qr.js'></script>
    <script type='text/javascript' src='../shared/themes/mdx/js/ra.js'></script>
    <script type='text/javascript' src='../shared/themes/mdx/js/h2c.js'></script>
    <script type='text/javascript' src='../shared/themes/mdx/js/lazyload.js'></script>
    <script type='text/javascript' src='../shared/themes/mdx/ajax-comment/app.js'></script>
    <script type='text/javascript' src='../shared/js/wp-embed.min.js'></script>
    <script type='text/javascript' src="../shared/js/clipboard.min.js"></script>
    <script type='text/javascript' src="../shared/js/layer.js"></script>
</head>

<body class="mdui-theme-primary-indigo mdui-theme-accent-indigo body-grey">
    <div class="fullScreen sea-close"></div>
    <div class="mdui-drawer mdui-color-white mdui-drawer-close mdui-drawer-full-height" id="left-drawer">
        <div class="sideImg LazyLoad" data-original="../shared/images/2020012112431079-300x300.jpg">
            <button
                class="mdui-btn mdui-btn-icon mdui-ripple nightVision mdui-text-color-white mdui-valign mdui-text-center"
                mdui-tooltip="{content: '切换日间/夜间模式'}" id="tgns" mdui-drawer-close="{target: '#left-drawer'}"><i
                    class="mdui-icon material-icons">&#xe3a9;</i></button>
        </div>
        <nav role="navigation">
            <div id="mdx_menu" class="mdui-list">
                <ul>
                    <a href="../">佛法人生首页</a>
                </ul>
                <ul style="PADDING-LEFT: 80px">
                    <li><a href="../rpsxl/">入菩萨行论</a></li>
                    <li><a href="../mclhs/">梦参老和尚</a></li>
                    <li><a href="../jtjl/">淨土經論</a></li>
                    <li><a href="../ygwc/">印光文钞</a></li>
                    <li><a href="../dzfs/">道證法師專輯</a></li>
                    <li><a href="../cysc/">常用颂词</a></li>
                    <li><a href="../cyyg/">常用仪轨</a></li>
                    <li><a href="../fjyg/">佛教仪轨</a></li>
                    <li><a href="../fjsp/">佛教视频</a></li>
                </ul>
            </div>
        </nav>
    </div>
    <header role="banner">
        <div class="titleBarGobal mdui-appbar mdui-shadow-0  mdui-text-color-white-text" id="titleBarinPost">
            <div class="mdui-toolbar mdui-appbar-fixed">
                <button class="mdui-btn mdui-btn-icon" id="menu" mdui-drawer="{target:'#left-drawer',overlay:true}"><i
                        class="mdui-icon material-icons">menu</i></button>
                <a href="../" class="mdui-typo-headline">佛法人生</a>
                <div class="mdui-toolbar-spacer"></div>
                <button class="mdui-btn mdui-btn-icon" mdui-menu="{target: '#qrcode'}"
                    mdui-tooltip="{content: '在其他设备上继续阅读'}" id="oth-div"><i
                        class="mdui-icon material-icons">&#xe326;</i></button>
                <div class="mdui-menu" id="qrcode">
                </div>
            </div>
        </div>
    </header>
    <div class="mdui-text-color-white-text mdui-color-theme mdui-typo-display-2 mdui-valign PostTitle"
        itemprop="name headline" itemtype="http://schema.org/BlogPosting"><span
            class="mdui-center">普賢菩薩行願品</span>
    </div>
    <div class="PostTitleFill mdui-color-theme"></div>
    <div class="PostMain">
        <div class="ArtMain0 mdui-center mdui-shadow-12">
            <img class="PostMainImg0" alt="普賢菩薩行願品" src="../shared/images/faputixin.jpg">
            <article class="post-773291 post type-post status-publish format-standard has-post-thumbnail hentry category-2  mdui-typo" id="post-773291" itemprop="articleBody">
                <div class="mdui-panel mdui-panel-gapless" mdui-panel>
                    <div class="mdui-panel-item">
                        <div class="mdui-panel-item-header">
                            <div class="mdui-panel-item-title">法寶影音</div>
                            <i class="mdui-panel-item-arrow mdui-icon material-icons">keyboard_arrow_down</i>
                        </div>
                        <div id="audio_list" class="mdui-panel-item-body">
                            <div class="mdui-card postDiv mdui-center mdui-hoverable">
                                <div class="mdui-card-actions">
                                    <a href="#a1" class="mdui-text-color-theme-accent ainList">
                                        <h1>普賢菩薩行願品</h1>
                                    </a>
                                    <div class="mdui-divider underline"></div>
                                    <audio class="mdui-btn mdui-ripple mdui-ripple-white coun-read mdui-text-color-theme-accent" src="http://www.purelandwest.info/dzfs/006%20%E6%99%AE%E8%B3%A2%E8%8F%A9%E8%96%A9%E8%A1%8C%E9%A1%98%E5%93%81_1.mp3" type="audio/x-m4a" controls>
                                        <code> Your browser doesn't support audio tags</code>
                                    </audio>
                                </div>
                            </div>
                        </div>
                    </div>
                </div>

                <div class="div-pin">
                    <p><b>大方廣佛華嚴經普賢菩薩行願品<br>唐罽賓國三藏般若奉詔譯</b></p>
                    <p><span line="0844b20"></span>爾時<span>，</span>普賢菩薩摩訶薩稱歎如來勝功德已<span>，</span>告諸菩薩及善財言<span>：</span>「善男子<span>！</span>如來功德<span>，</span>假使十方一切諸佛<span>，</span>經不可說不可說佛剎極微塵數劫<span>，</span>相續演說<span>，</span>不可窮盡<span>。</span>若欲成就此功德門<span>，</span>應修十種廣大行願<span>。</span>何等為十<span>？</span>一者<span>、</span>禮敬諸佛<span>，</span>二者<span>、</span>稱讚如來<span>，</span>三者<span>、</span>廣修供養<span>，</span>四者<span>、</span>懺悔業障<span>，</span>五者<span>、</span>隨喜功德<span>，</span>六者<span>、</span>請轉法輪<span>，</span>七者<span>、</span>請佛住世<span>，</span>八者<span>、</span>常隨佛學<span>，</span>九者<span>、</span>恒順眾生<span>，</span>十者<span>、</span>普皆迴向<span>。</span>」
                    </p>
                    <p><span line="0844b29"></span>善財白言<span>：</span>「大聖<span>！</span>云何禮敬<span>，</span>乃至迴向<span>？</span>」
                    </p>
                    <p><span line="0844b29"></span>普賢菩薩告善財言<span>：</span>「善男子<span>！</span>言禮敬諸佛者<span>：</span>所有盡法界<span>、</span>虛空界十方三世一切佛剎極微塵數諸佛世尊<span>，</span>我以普賢行願力故<span>，</span>起深信解<span>，</span>如對目前<span>，</span>悉以清淨身<span>、</span>語<span>、</span>意業<span>，</span>常修禮敬<span>；</span>一一佛所<span>，</span>皆現不可說不可說佛剎極微塵數身<span>，</span>一一身遍禮不可說不可說佛剎極微塵數佛<span>；</span>虛空界盡<span>，</span>我禮乃盡<span>，</span>而虛空界不可盡故<span>，</span>我此禮敬<span>，</span>無有窮盡<span>。</span>如是乃至眾生界盡<span>、</span>眾生業盡<span>、</span>眾生煩惱盡<span>，</span>我禮乃盡<span>。</span>而眾生界乃至煩惱無有盡故<span>，</span>我此禮敬無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0844c12"></span>「復次<span>，</span>善男子<span>！</span>言稱讚如來者<span>：</span>所有盡法界<span>、</span>虛空界十方三世一切剎土所有極微一一塵中<span>，</span>皆有一切世界極微塵數佛<span>，</span>一一佛所皆有菩薩海會圍遶<span>，</span>我當悉以甚深勝解<span>，</span>現前知見<span>；</span>各以出過辯才天女微妙舌根<span>，</span>一一舌根出無盡音聲海<span>，</span>一一音聲出一切言辭海<span>，</span>稱揚讚歎一切如來諸功德海<span>，</span>窮未來際相續不斷<span>，</span>盡於法界無不周遍<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我讚乃盡<span>。</span>而虛空界乃至煩惱無有盡故<span>，</span>我此讚歎無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0844c24"></span>「復次<span>，</span>善男子<span>！</span>言廣修供養者<span>：</span>所有盡法界<span>、</span>虛空界十方三世一切佛剎極微塵中<span>，</span>一一各有一切世界極微塵數佛<span>，</span>一一佛所種種菩薩海會圍遶<span>，</span>我以普賢行願力故<span>，</span>起深信解<span>，</span>現前知見<span>，</span>悉以上妙諸供養具而為供養<span>。</span>所謂<span>：</span>華雲<span>、</span>鬘雲<span>、</span>天音樂雲<span>、</span>天傘蓋雲<span>、</span>天衣服雲<span>、</span>天種種香<span>、</span>塗香<span>、</span>燒香<span>、</span>末香<span>，</span>如是等雲<span>，</span>一一量如須彌山王<span>；</span>然種種燈<span>，</span>酥燈<span>、</span>油燈<span>、</span>諸香油燈<span>，</span>一一燈炷如須彌山<span>，</span>一一燈油如大海水<span>，</span>以如是等諸供養具常為供養<span>。</span>善男子<span>！</span>諸供養中<span>，</span>法供養最<span>。</span>所謂<span>：</span>如說修行供養<span>、</span>利益眾生供養<span>、</span>攝受眾生供養<span>、</span>代眾生苦供養<span>、</span>勤修善根供養<span>、</span>不捨菩薩業供養<span>、</span>不離菩提心供養<span>。</span>善男子<span>！</span>如前供養無量功德<span>，</span>比法供養一念功德百分不及一<span>，</span>千分不及一<span>，</span>百千俱胝那由他分<span>、</span>迦羅分<span>、</span>算分<span>、</span>數分<span>、</span>諭分<span>、</span>優婆尼沙陀分亦不及一<span>。</span>何以故<span>？</span>以諸如來尊重法故<span>，</span>以如說修行出生諸佛故<span>。</span>若諸菩薩行法供養<span>，</span>則得成就供養如來<span>，</span>如是修行是真供養故<span>。</span>此廣大最勝供養虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我供乃盡<span>。</span>而虛空界乃至煩惱不可盡故<span>，</span>我此供養亦無有盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845a19"></span>「復次<span>，</span>善男子<span>！</span>言懺除業障者<span>：</span>菩薩自念我於過去無始劫中<span>，</span>由貪<span>、</span>瞋<span>、</span>癡發身<span>、</span>口<span>、</span>意<span>，</span>作諸惡業無量無邊<span>。</span>若此惡業有體相者<span>，</span>盡虛空界不能容受<span>。</span>我今悉以清淨三業<span>，</span>遍於法界極微塵剎一切諸佛菩薩眾前<span>，</span>誠心懺悔<span>，</span>後不復造<span>，</span>恒住淨戒一切功德<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我懺乃盡<span>。</span>而虛空界乃至眾生煩惱不可盡故<span>，</span>我此懺悔無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845a29"></span>「復次<span>，</span>善男子<span>！</span>言隨喜功德者<span>：</span>所有盡法界<span>、</span>虛空界十方三世一切佛剎極微塵數諸佛如來<span>，</span>從初發心為一切智<span>，</span>勤修福聚<span>，</span>不惜身命<span>，</span>經不可說不可說佛剎極微塵數劫<span>，</span>一一劫中捨不可說不可說佛剎極微塵數頭<span>、</span>目<span>、</span>手<span>、</span>足<span>，</span>如是一切難行<span>、</span>苦行<span>，</span>圓滿種種波羅蜜門<span>，</span>證入種種菩薩智地<span>，</span>成就諸佛無上菩提及般涅槃<span>，</span>分布舍利<span>，</span>所有善根<span>，</span>我皆隨喜<span>。</span>及彼十方一切世界<span>，</span>六趣<span>、</span>四生一切種類所有功德<span>，</span>乃至一塵我皆隨喜<span>。</span>十方三世一切聲聞及辟支佛<span>、</span>有學<span>、</span>無學所有功德<span>，</span>我皆隨喜<span>。</span>一切菩薩所修無量難行<span>、</span>苦行<span>，</span>志求無上正等菩提廣大功德<span>，</span>我皆隨喜<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我此隨喜無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845b16"></span>「復次<span>，</span>善男子<span>！</span>言請轉法輪者<span>：</span>所有盡法界<span>、</span>虛空界十方三世一切佛剎極微塵中<span>，</span>一一各有不可說不可說佛剎極微塵數廣大佛剎<span>，</span>一一剎中念念有不可說不可說佛剎極微塵數一切諸佛成等正覺<span>，</span>一切菩薩海會圍遶<span>，</span>而我悉以身<span>、</span>口<span>、</span>意業種種方便<span>，</span>慇懃勸請轉妙法輪<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我常勸請一切諸佛轉正法輪無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845b26"></span>「復次<span>，</span>善男子<span>！</span>言請佛住世者<span>：</span>所有盡法界<span>、</span>虛空界十方三世一切佛剎極微塵數諸佛如來將欲示現般涅槃者<span>，</span>及諸菩薩<span>、</span>聲聞<span>、</span>緣覺<span>、</span>有學<span>、</span>無學<span>，</span>乃至一切諸善知識<span>，</span>我悉勸請莫入涅槃<span>，</span>經於一切佛剎極微塵數劫<span>，</span>為欲利樂一切眾生<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我此勸請無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845c05"></span>「復次<span>，</span>善男子<span>！</span>言常隨佛學者<span>：</span>如此娑婆世界毘盧遮那如來<span>，</span>從初發心精進不退<span>，</span>以不可說不可說身命而為布施<span>；</span>剝皮為紙<span>，</span>折骨為筆<span>，</span>刺血為墨<span>，</span>書寫經典<span>，</span>積如須彌<span>，</span>為重法故<span>，</span>不惜身命<span>，</span>何況王位<span>、</span>城邑<span>、</span>聚落<span>、</span>宮殿<span>、</span>園林一切所有<span>，</span>及餘種種難行<span>、</span>苦行<span>，</span>乃至樹下成大菩提<span>，</span>示種種神通<span>，</span>起種種變化<span>，</span>現種種佛身<span>，</span>處種種眾會<span>：</span>或處一切諸大菩薩眾會道場<span>，</span>或處聲聞及辟支佛眾會道場<span>，</span>或處轉輪聖王<span>、</span>小王眷屬眾會道場<span>，</span>或處剎利及婆羅門<span>、</span>長者<span>、</span>居士眾會道場<span>，</span>乃至或處天龍八部<span>、</span>人<span>、</span>非人等眾會道場<span>。</span>處於如是種種眾會<span>，</span>以圓滿音<span>，</span>如大雷震<span>，</span>隨其樂欲<span>，</span>成熟眾生<span>，</span>乃至示現入於涅槃<span>。</span>如是一切<span>，</span>我皆隨學<span>。</span>如今世尊毘盧遮那<span>，</span>如是盡法界<span>、</span>虛空界十方三世一切佛剎所有塵中一切如來皆亦如是<span>，</span>於念念中<span>，</span>我皆隨學<span>。</span>如是虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我此隨學無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0845c24"></span>「復次<span>，</span>善男子<span>！</span>言恒順眾生者<span>：</span>謂盡法界<span>、</span>虛空界十方剎海<span>，</span>所有眾生種種差別<span>，</span>所謂<span>：</span>卵生<span>、</span>胎生<span>、</span>濕生<span>、</span>化生<span>，</span>或有依於地<span>、</span>水<span>、</span>火<span>、</span>風而生住者<span>，</span>或有依空及諸卉木而生住者<span>，</span>種種生類<span>、</span>種種色身<span>、</span>種種形狀<span>、</span>種種相貌<span>、</span>種種壽量<span>、</span>種種族類<span>、</span>種種名號<span>、</span>種種心性<span>、</span>種種知見<span>、</span>種種欲樂<span>、</span>種種意行<span>、</span>種種威儀<span>、</span>種種衣服<span>、</span>種種飲食<span>，</span>處於種種村營<span>、</span>聚落<span>、</span>城邑<span>、</span>宮殿<span>，</span>乃至一切天龍八部<span>、</span>人<span>、</span>非人等<span>，</span>無足<span>、</span>二足<span>、</span>四足<span>、</span>多足<span>，</span>有色<span>、</span>無色<span>，</span>有想<span>、</span>無想<span>、</span>非有想<span>、</span>非無想<span>，</span>如是等類<span>，</span>我皆於彼隨順而轉<span>，</span>種種承事<span>，</span>種種供養<span>，</span>如敬父母<span>，</span>如奉師長<span>，</span>及阿羅漢乃至如來<span>，</span>等無有異<span>。</span>於諸病苦為作良醫<span>，</span>於失道者示其正路<span>，</span>於闇夜中為作光明<span>，</span>於貧窮者令得伏藏<span>，</span>菩薩如是平等饒益一切眾生<span>。</span>何以故<span>？</span>菩薩若能隨順眾生<span>，</span>則為隨順供養諸佛<span>；</span>若於眾生尊重承事<span>，</span>則為尊重承事如來<span>；</span>若令眾生生歡喜者<span>，</span>則令一切如來歡喜<span>。</span>何以故<span>？</span>諸佛如來以大悲心而為體故<span>。</span>因於眾生而起大悲<span>，</span>因於大悲生菩提心<span>，</span>因菩提心成等正覺<span>。</span>譬如曠野沙磧之中有大樹王<span>，</span>若根得水<span>，</span>枝葉<span>、</span>華果悉皆繁茂<span>。</span>生死曠野菩提樹王<span>，</span>亦復如是<span>。</span>一切眾生而為樹根<span>，</span>諸佛菩薩而為華果<span>，</span>以大悲水饒益眾生<span>，</span>則能成就諸佛菩薩智慧華果<span>。</span>何以故<span>？</span>若諸菩薩以大悲水饒益眾生<span>，</span>則能成就阿耨多羅三藐三菩提故<span>。</span>是故菩提屬於眾生<span>，</span>若無眾生<span>，</span>一切菩薩終不能成無上正覺<span>。</span>善男子<span>！</span>汝於此義應如是解<span>。</span>以於眾生心平等故<span>，</span>則能成就圓滿大悲<span>，</span>以大悲心隨眾生故<span>，</span>則能成就供養如來<span>。</span>菩薩如是隨順眾生<span>，</span>虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我此隨順無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>
                    </p>
                    <p><span line="0846a29"></span>「復次<span>，</span>善男子<span>！</span>言普皆迴向者<span>：</span>從初禮拜乃至隨順<span>，</span>所有功德皆悉迴向盡法界<span>、</span>虛空界一切眾生<span>，</span>願令眾生常得安樂<span>，</span>無諸病苦<span>；</span>欲行惡法皆悉不成<span>，</span>所修善業皆速成就<span>；</span>關閉一切諸惡趣門<span>，</span>開示人天涅槃正路<span>；</span>若諸眾生因其積集諸惡業故<span>，</span>所感一切極重苦果我皆代受<span>；</span>令彼眾生悉得解脫究竟成就無上菩提<span>。</span>菩薩如是所修迴向<span>，</span>虛空界盡<span>、</span>眾生界盡<span>、</span>眾生業盡<span>、</span>眾生煩惱盡<span>，</span>我此迴向無有窮盡<span>，</span>念念相續<span>，</span>無有間斷<span>，</span>身<span>、</span>語<span>、</span>意業無有疲厭<span>。</span>善男子<span>！</span>是為菩薩摩訶薩十種大願具足圓滿<span>。</span>若諸菩薩於此大願隨順趣入<span>，</span>則能成熟一切眾生<span>，</span>則能隨順阿耨多羅三藐三菩提<span>，</span>則能成滿普賢菩薩諸行願海<span>。</span>是故<span>，</span>善男子<span>！</span>汝於此義應如是知<span>：</span>若有善男子<span>、</span>善女人以滿十方無量無邊<span>、</span>不可說不可說佛剎極微塵數一切世界上妙七寶<span>，</span>及諸人天最勝安樂<span>，</span>布施爾所一切世界所有眾生<span>，</span>供養爾所一切世界諸佛菩薩<span>，</span>經爾所佛剎極微塵數劫相續不斷所得功德<span>，</span>若復有人聞此願王一經於耳<span>，</span>所有功德比前功德百分不及一<span>，</span>千分不及一<span>，</span>乃至優波尼沙陀分亦不及一<span>。</span>或復有人以深信心<span>，</span>於此大願受持讀誦<span>，</span>乃至書寫一四句偈<span>，</span>速能除滅五無間業<span>，</span>所有世間身心等病<span>，</span>種種苦惱<span>，</span>乃至佛剎極微塵數一切惡業<span>，</span>皆得銷除<span>；</span>一切魔軍<span>、</span>夜叉<span>、</span>羅剎<span>、</span>若鳩槃荼<span>、</span>若毘舍闍<span>、</span>若部多等飲血噉肉諸惡鬼神<span>，</span>皆悉遠離<span>，</span>或時發心親近守護<span>。</span>是故若人誦此願者<span>，</span>行於世間無有障礙<span>，</span>如空中月出於雲翳<span>，</span>諸佛菩薩之所稱讚<span>，</span>一切人天皆應禮敬<span>，</span>一切眾生悉應供養<span>。</span>此善男子善得人身<span>，</span>圓滿普賢所有功德<span>，</span>不久當如普賢菩薩<span>，</span>速得成就微妙色身<span>，</span>具三十二大丈夫相<span>，</span>若生人天<span>，</span>所在之處常居勝族<span>，</span>悉能破壞一切惡趣<span>，</span>悉能遠離一切惡友<span>，</span>悉能制伏一切外道<span>，</span>悉能解脫一切煩惱<span>，</span>如師子王摧伏群獸<span>，</span>堪受一切眾生供養<span>。</span>又復<span>，</span>是人臨命終時<span>，</span>最後剎那一切諸根悉皆散壞<span>，</span>一切親屬悉皆捨離<span>，</span>一切威勢悉皆退失<span>，</span>輔相<span>、</span>大臣<span>、</span>宮城內外<span>，</span>象馬車乘<span>，</span>珍寶伏藏<span>，</span>如是一切無復相隨<span>，</span>唯此願王不相捨離<span>，</span>於一切時引導其前<span>。</span>一剎那中即得往生極樂世界<span>，</span>到已即見阿彌陀佛<span>、</span>文殊師利菩薩<span>、</span>普賢菩薩<span>、</span>觀自在菩薩<span>、</span>彌勒菩薩等<span>，</span>此諸菩薩色相端嚴<span>，</span>功德具足<span>，</span>所共圍遶<span>。</span>其人自見生蓮華中<span>，</span>蒙佛授記<span>；</span>得授記已<span>，</span>經於無數百千萬億那由他劫<span>，</span>普於十方不可說不可說世界<span>，</span>以智慧力隨眾生心而為利益<span>。</span>不久當坐菩提道場<span>，</span>降伏魔軍<span>，</span>成等正覺<span>，</span>轉妙法輪<span>。</span>能令佛剎極微塵數世界眾生發菩提心<span>，</span>隨其根性<span>，</span>教化成熟<span>，</span>乃至盡於未來劫海<span>，</span>廣能利益一切眾生<span>。</span>善男子<span>！</span>彼諸眾生若聞<span>、</span>若信此大願王<span>，</span>受持讀誦<span>，</span>廣為人說<span>，</span>所有功德<span>，</span>除佛世尊餘無知者<span>。</span>是故汝等聞此願王<span>，</span>莫生疑念<span>，</span>應當諦受<span>，</span>受已能讀<span>，</span>讀已能誦<span>，</span>誦已能持<span>，</span>乃至書寫<span>，</span>廣為人說<span>。</span>是諸人等於一念中<span>，</span>所有行願皆得成就<span>，</span>所獲福聚無量無邊<span>。</span>能於煩惱大苦海中拔濟眾生<span>，</span>令其出離<span>，</span>皆得往生阿彌陀佛極樂世界<span>。</span>」
                    </p>
                    <p><span line="0846c29"></span>爾時<span>，</span>普賢菩薩摩訶薩欲重宣此義<span>，</span>普觀十方而說偈言<span>：</span></p>

                    <p>「所有十方世界中，
                        三世一切人師子，
                    </p>


                    <p>我以清淨身語意，
                        一切遍禮盡無餘。
                    </p>


                    <p>普賢行願威神力，
                        普現一切如來前，
                    </p>


                    <p>一身復現剎塵身，
                        一一遍禮剎塵佛。
                    </p>


                    <p>於一塵中塵數佛，
                        各處菩薩眾會中，
                    </p>


                    <p>無盡法界塵亦然，
                        深信諸佛皆充滿。
                    </p>


                    <p>各以一切音聲海，
                        普出無盡妙言辭，
                    </p>


                    <p>盡於未來一切劫，
                        讚佛甚深功德海。
                    </p>


                    <p>以諸最勝妙華鬘，
                        妓樂塗香及傘蓋，
                    </p>


                    <p>如是最勝莊嚴具，
                        我以供養諸如來。
                    </p>


                    <p>最勝衣服最勝香，
                        末香燒香與燈燭，
                    </p>


                    <p>一一皆如妙高聚，
                        我悉供養諸如來。
                    </p>


                    <p>我以廣大勝解心，
                        深信一切三世佛，
                    </p>


                    <p>悉以普賢行願力，
                        普遍供養諸如來。
                    </p>


                    <p>我昔所造諸惡業，
                        皆由無始貪恚癡，
                    </p>


                    <p>從身語意之所生，
                        一切我今皆懺悔。
                    </p>


                    <p>十方一切諸眾生，
                        二乘有學及無學，
                    </p>


                    <p>一切如來與菩薩，
                        所有功德皆隨喜。
                    </p>


                    <p>十方所有世間燈，
                        最初成就菩提者，
                    </p>


                    <p>我今一切皆勸請，
                        轉於無上妙法輪。
                    </p>


                    <p>諸佛若欲示涅槃，
                        我悉至誠而勸請，
                    </p>


                    <p>唯願久住剎塵劫，
                        利樂一切諸眾生。
                    </p>


                    <p>所有禮讚供養福，
                        請佛住世轉法輪，
                    </p>


                    <p>隨喜懺悔諸善根，
                        迴向眾生及佛道。
                    </p>


                    <p>我隨一切如來學，
                        修習普賢圓滿行，
                    </p>


                    <p>供養過去諸如來，
                        及與現在十方佛。
                    </p>


                    <p>未來一切天人師，
                        一切意樂皆圓滿，
                    </p>


                    <p>我願普隨三世學，
                        速得成就大菩提。
                    </p>


                    <p>所有十方一切剎，
                        廣大清淨妙莊嚴，
                    </p>


                    <p>眾會圍遶諸如來，
                        悉在菩提樹王下。
                    </p>


                    <p>十方所有諸眾生，
                        願離憂患常安樂，
                    </p>


                    <p>獲得甚深正法利，
                        滅除煩惱盡無餘。
                    </p>


                    <p>我為菩提修行時，
                        一切趣中成宿命，
                    </p>


                    <p>常得出家修淨戒，
                        無垢無破無穿漏。
                    </p>


                    <p>天龍夜叉鳩槃荼，
                        乃至人與非人等，
                    </p>


                    <p>所有一切眾生語，
                        悉以諸音而說法。
                    </p>


                    <p>勤修清淨波羅蜜，
                        恒不忘失菩提心，
                    </p>


                    <p>滅除障垢無有餘，
                        一切妙行皆成就。
                    </p>


                    <p>於諸惑業及魔境，
                        世間道中得解脫，
                    </p>


                    <p>猶如蓮華不著水，
                        亦如日月不住空。
                    </p>


                    <p>悉除一切惡道苦，
                        等與一切群生樂，
                    </p>


                    <p>如是經於剎塵劫，
                        十方利益恒無盡。
                    </p>


                    <p>我常隨順諸眾生，
                        盡於未來一切劫，
                    </p>


                    <p>恒修普賢廣大行，
                        圓滿無上大菩提。
                    </p>


                    <p>所有與我同行者，
                        於一切處同集會，
                    </p>


                    <p>身口意業皆同等，
                        一切行願同修學。
                    </p>


                    <p>所有益我善知識，
                        為我顯示普賢行，
                    </p>


                    <p>常願與我同集會，
                        於我常生歡喜心。
                    </p>


                    <p>願常面見諸如來，
                        及諸佛子眾圍遶，
                    </p>


                    <p>於彼皆興廣大供，
                        盡未來劫無疲厭。
                    </p>


                    <p>願持諸佛微妙法，
                        光顯一切菩提行，
                    </p>


                    <p>究竟清淨普賢道，
                        盡未來劫常修習。
                    </p>


                    <p>我於一切諸有中，
                        所修福智恒無盡，
                    </p>


                    <p>定慧方便及解脫，
                        獲諸無盡功德藏。
                    </p>


                    <p>一塵中有塵數剎，
                        一一剎有難思佛，
                    </p>


                    <p>一一佛處眾會中，
                        我見恒演菩提行。
                    </p>


                    <p>普盡十方諸剎海，
                        一一毛端三世海，
                    </p>


                    <p>佛海及與國土海，
                        我遍修行經劫海。
                    </p>


                    <p>一切如來語清淨，
                        一言具眾音聲海，
                    </p>


                    <p>隨諸眾生意樂音，
                        一一流佛辯才海。
                    </p>


                    <p>三世一切諸如來，
                        於彼無盡語言海，
                    </p>


                    <p>恒轉理趣妙法輪，
                        我深智力普能入。
                    </p>


                    <p>我能深入於未來，
                        盡一切劫為一念，
                    </p>


                    <p>三世所有一切劫，
                        為一念際我皆入。
                    </p>


                    <p>我於一念見三世，
                        所有一切人師子，
                    </p>


                    <p>亦常入佛境界中，
                        如幻解脫及威力。
                    </p>


                    <p>於一毛端極微中，
                        出現三世莊嚴剎，
                    </p>


                    <p>十方塵剎諸毛端，
                        我皆深入而嚴淨。
                    </p>


                    <p>所有未來照世燈，
                        成道轉法悟群有，
                    </p>


                    <p>究竟佛事示涅槃，
                        我皆往詣而親近。
                    </p>


                    <p>速疾周遍神通力，
                        普門遍入大乘力，
                    </p>


                    <p>智行普修功德力，
                        威神普覆大慈力，
                    </p>


                    <p>遍淨莊嚴勝福力，
                        無著無依智慧力，
                    </p>


                    <p>定慧方便諸威力，
                        普能積集菩提力，
                    </p>


                    <p>清淨一切善業力，
                        摧滅一切煩惱力，
                    </p>


                    <p>降伏一切諸魔力，
                        圓滿普賢諸行力。
                    </p>


                    <p>普能嚴淨諸剎海，
                        解脫一切眾生海，
                    </p>


                    <p>善能分別諸法海，
                        能甚深入智慧海，
                    </p>


                    <p>普能清淨諸行海，
                        圓滿一切諸願海，
                    </p>


                    <p>親近供養諸佛海，
                        修行無倦經劫海。
                    </p>


                    <p>三世一切諸如來，
                        最勝菩提諸行願，
                    </p>


                    <p>我皆供養圓滿修，
                        以普賢行悟菩提。
                    </p>


                    <p>一切如來有長子，
                        彼名號曰普賢尊，
                    </p>


                    <p>我今迴向諸善根，
                        願諸智行悉同彼。
                    </p>


                    <p>願身口意恒清淨，
                        諸行剎土亦復然，
                    </p>


                    <p>如是智慧號普賢，
                        願我與彼皆同等。
                    </p>


                    <p>我為遍淨普賢行，
                        文殊師利諸大願，
                    </p>


                    <p>滿彼事業盡無餘，
                        未來際劫恒無倦。
                    </p>


                    <p>我所修行無有量，
                        獲得無量諸功德，
                    </p>


                    <p>安住無量諸行中，
                        了達一切神通力。
                    </p>


                    <p>文殊師利勇猛智，
                        普賢慧行亦復然，
                    </p>


                    <p>我今迴向諸善根，
                        隨彼一切常修學。
                    </p>


                    <p>三世諸佛所稱歎，
                        如是最勝諸大願，
                    </p>


                    <p>我今迴向諸善根，
                        為得普賢殊勝行。
                    </p>


                    <p>願我臨欲命終時，
                        盡除一切諸障礙，
                    </p>


                    <p>面見彼佛阿彌陀，
                        即得往生安樂剎。
                    </p>


                    <p>我既往生彼國已，
                        現前成就此大願，
                    </p>


                    <p>一切圓滿盡無餘，
                        利樂一切眾生界。
                    </p>


                    <p>彼佛眾會咸清淨，
                        我時於勝蓮華生，
                    </p>


                    <p>親覩如來無量光，
                        現前授我菩提記。
                    </p>


                    <p>蒙彼如來授記已，
                        化身無數百俱胝，
                    </p>


                    <p>智力廣大遍十方，
                        普利一切眾生界。
                    </p>


                    <p>乃至虛空世界盡，
                        眾生及業煩惱盡，
                    </p>


                    <p>如是一切無盡時，
                        我願究竟恒無盡。
                    </p>


                    <p>十方所有無邊剎，
                        莊嚴眾寶供如來，
                    </p>


                    <p>最勝安樂施天人，
                        經一切剎微塵劫。
                    </p>


                    <p>若人於此勝願王，
                        一經於耳能生信，
                    </p>


                    <p>求勝菩提心渴仰，
                        獲勝功德過於彼。
                    </p>


                    <p>即常遠離惡知識，
                        永離一切諸惡道，
                    </p>


                    <p>速見如來無量光，
                        具此普賢最勝願。
                    </p>


                    <p>此人善得勝壽命，
                        此人善來人中生，
                    </p>


                    <p>此人不久當成就，
                        如彼普賢菩薩行。
                    </p>


                    <p>往昔由無智慧力，
                        所造極惡五無間，
                    </p>


                    <p>誦此普賢大願王，
                        一念速疾皆銷滅。
                    </p>


                    <p>族姓種類及容色，
                        相好智慧咸圓滿，
                    </p>


                    <p>諸魔外道不能摧，
                        堪為三界所應供。
                    </p>


                    <p>速詣菩提大樹王，
                        坐已降伏諸魔眾，
                    </p>


                    <p>成等正覺轉法輪，
                        普利一切諸含識。
                    </p>


                    <p>若人於此普賢願，
                        讀誦受持及演說，
                    </p>


                    <p>果報唯佛能證知，
                        決定獲勝菩提道。
                    </p>


                    <p>若人誦此普賢願，
                        我說少分之善根，
                    </p>


                    <p>一念一切悉皆圓，
                        成就眾生清淨願。
                    </p>


                    <p>我此普賢殊勝行，
                        無邊勝福皆迴向，
                    </p>


                    <p>普願沈溺諸眾生，
                        速往無量光佛剎。」
                    </p>

                    <p><span line="0848b10"></span>爾時<span>，</span>普賢菩薩摩訶薩於如來前<span>，</span>說此普賢廣大願王清淨偈已<span>，</span>善財童子踊躍無量<span>，</span>一切菩薩皆大歡喜<span>。</span>如來讚言<span>：</span>「善哉<span>！</span>善哉<span>！</span>」爾時<span>，</span>世尊與諸聖者菩薩摩訶薩演說如是不可思議解脫境界勝法門時<span>，</span>文殊師利菩薩而為上首<span>；</span>諸大菩薩及所成熟六千比丘<span>，</span>彌勒菩薩而為上首<span>；</span>賢劫一切諸大菩薩<span>，</span>無垢普賢菩薩而為上首<span>；</span>一生補處住灌頂位諸大菩薩<span>，</span>及餘十方種種世界普來集會一切剎海極微塵數諸菩薩摩訶薩眾<span>，</span>大智舍利弗<span>、</span>摩訶目犍連等而為上首<span>；</span>諸大聲聞并諸人天一切世主<span>、</span>天<span>、</span>龍<span>、</span>夜叉<span>、</span>乾闥婆<span>、</span>阿脩羅<span>、</span>迦樓羅<span>、</span>緊那羅<span>、</span>摩睺羅伽<span>、</span>人<span>、</span>非人等一切大眾<span>，</span>聞佛所說<span>，</span>皆大歡喜<span>，</span>信受奉行<span>。</span>
                    </p>
                </div>
                <hr size="2" width="100%" align="center">
            </article>
        </div>

        <div class="mdui-color-theme" style="line-height:1.8;font-size:21px;text-align:center;padding:21px 0;">
            乃至菩提果，皈依诸佛陀<br />亦依正法宝，菩萨诸圣众
        </div>
        <div id="indic"></div>
        <div class="mdx-share-img" id="mdx-share-img">
            <div class="mdx-si-box"><span>扫描二维码继续阅读</span>
                <div class="mdx-si-qr" id="mdx-si-qr"></div>
            </div>
            <div class="mdx-si-time">2020-05-27</div>
        </div>
        <button class="mdui-fab mdui-color-theme-accent mdui-fab-fixed mdui-fab-hide scrollToTop mdui-ripple"><i
                class="mdui-icon material-icons">&#xe316;</i></button>
    </div>

    <script>
        var mdx_offline_mode = 0;
        function snbar() {
            mdui.snackbar({
                message: '已自动定位到你此前阅读处&nbsp;&nbsp;&nbsp;',
                buttonText: '从头阅读',
                timeout: 10000,
                onButtonClick: function () {
                    $("body,html").animate({ scrollTop: 0 }, 700);
                },
            });
        }
        var ifscr = 0;
        var moreinput = "'更多选项'";
        var morecomment = "加载更多评论";
        var nomorecomment = "没有更多了";
        ifscr = 1;
        var mdx_comment_ajax = 0;
        mdx_comment_ajax = 1;
        var mdx_imgBox = 0;
        var mdx_tapToTop = 0;
        mdx_tapToTop = 1;

        //Show Read Pro'
        $('#indic').radialIndicator({
            displayNumber: false,
            radius: 27,
            barColor: '#ffffff',
            roundCorner: false,
            barWidth: 3,
            barBgColor: '#536dfe',
        });
        var ind = $('#indic').data('radialIndicator');
        var mdx_si_i18n = '长按/右键保存图片';
        var mdx_github_i18n_1 = '在 Github 上查阅';
        var mdx_github_i18n_2 = '获取 Github 仓库信息时出现问题<br>尝试直接访问';
        var mdx_post_i18n_1 = '这个页面没有摘要。';
        var mdx_post_i18n_2 = '前往页面';
        var mdx_post_i18n_3 = '获取页面信息时出现问题<br>尝试直接访问';
    </script>
    <script type='text/javascript' src='../shared/themes/mdx/js/post.js'></script>
    <style>
        .aligncenter {
            text-align: center;
        }
    </style>
</body>