<!DOCTYPE html>
<html lang="zh-CN">
<meta http-equiv="content-type" content="text/html;charset=UTF-8" />

<head>
    <meta charset="UTF-8">
    <meta name="viewport" content="width=device-width, initial-scale=1, maximum-scale=1, user-scalable=no">
    <meta http-equiv="X-UA-Compatible" content="IE=edge">
    <title itemprop="name">佛說觀無量壽佛經</title>
    <meta name="keywords" content="佛法人生,佛,佛法,学佛,修行">
    <meta name="theme-color" content="#3f51b5">

    <link rel='stylesheet' id='mdx_mdui_css-css' href='../shared/themes/mdx/mdui/css/mdui.min.css' type='text/css'
        media='all' />
    <link rel='stylesheet' id='mdx_style_css-css' href='../shared/themes/mdx/style.css' type='text/css' media='all' />

    <link rel="icon" href="../shared/images/logo-32x32.png" sizes="32x32" />
    <link rel="icon" href="../shared/images/logo-192x192.png" sizes="192x192" />

    <script type='text/javascript' src='../shared/themes/mdx/js/jquery.min.js'></script>
    <script type='text/javascript' src='../shared/themes/mdx/mdui/js/mdui.min.js'></script>
    <script type='text/javascript' src='../shared/themes/mdx/js/qr.js'></script>
    <script type='text/javascript' src='../shared/themes/mdx/js/ra.js'></script>
    <script type='text/javascript' src='../shared/themes/mdx/js/h2c.js'></script>
    <script type='text/javascript' src='../shared/themes/mdx/js/lazyload.js'></script>
    <script type='text/javascript' src='../shared/themes/mdx/ajax-comment/app.js'></script>
    <script type='text/javascript' src='../shared/js/wp-embed.min.js'></script>
    <script type='text/javascript' src="../shared/js/clipboard.min.js"></script>
    <script type='text/javascript' src="../shared/js/layer.js"></script>
</head>

<body class="mdui-theme-primary-indigo mdui-theme-accent-indigo body-grey">
    <div class="fullScreen sea-close"></div>
    <div class="mdui-drawer mdui-color-white mdui-drawer-close mdui-drawer-full-height" id="left-drawer">
        <div class="sideImg LazyLoad" data-original="../shared/images/2020012112431079-300x300.jpg">
            <button
                class="mdui-btn mdui-btn-icon mdui-ripple nightVision mdui-text-color-white mdui-valign mdui-text-center"
                mdui-tooltip="{content: '切换日间/夜间模式'}" id="tgns" mdui-drawer-close="{target: '#left-drawer'}"><i
                    class="mdui-icon material-icons">&#xe3a9;</i></button>
        </div>
        <nav role="navigation">
            <div id="mdx_menu" class="mdui-list">
                <ul>
                    <a href="../">佛法人生首页</a>
                </ul>
                <ul style="PADDING-LEFT: 80px">
                    <li><a href="../rpsxl/">入菩萨行论</a></li>
                    <li><a href="../mclhs/">梦参老和尚</a></li>
                    <li><a href="../jtjl/">淨土經論</a></li>
                    <li><a href="../ygwc/">印光文钞</a></li>
                    <li><a href="../dzfs/">道證法師專輯</a></li>
                    <li><a href="../cysc/">常用颂词</a></li>
                    <li><a href="../cyyg/">常用仪轨</a></li>
                    <li><a href="../fjyg/">佛教仪轨</a></li>
                    <li><a href="../fjsp/">佛教视频</a></li>
                </ul>
            </div>
        </nav>
    </div>
    <header role="banner">
        <div class="titleBarGobal mdui-appbar mdui-shadow-0  mdui-text-color-white-text" id="titleBarinPost">
            <div class="mdui-toolbar mdui-appbar-fixed">
                <button class="mdui-btn mdui-btn-icon" id="menu" mdui-drawer="{target:'#left-drawer',overlay:true}"><i
                        class="mdui-icon material-icons">menu</i></button>
                <a href="../" class="mdui-typo-headline">佛法人生</a>
                <div class="mdui-toolbar-spacer"></div>
                <button class="mdui-btn mdui-btn-icon" mdui-menu="{target: '#qrcode'}"
                    mdui-tooltip="{content: '在其他设备上继续阅读'}" id="oth-div"><i
                        class="mdui-icon material-icons">&#xe326;</i></button>
                <div class="mdui-menu" id="qrcode">
                </div>
            </div>
        </div>
    </header>
    <div class="mdui-text-color-white-text mdui-color-theme mdui-typo-display-2 mdui-valign PostTitle"
        itemprop="name headline" itemtype="http://schema.org/BlogPosting"><span
            class="mdui-center">佛說觀無量壽佛經</span>
    </div>
    <div class="PostTitleFill mdui-color-theme"></div>
    <div class="PostMain">
        <div class="ArtMain0 mdui-center mdui-shadow-12">
            <img class="PostMainImg0" alt="佛說觀無量壽佛經" src="../shared/images/faputixin.jpg">
            <article class="post-773291 post type-post status-publish format-standard has-post-thumbnail hentry category-2  mdui-typo" id="post-773291" itemprop="articleBody">
                <div class="mdui-panel mdui-panel-gapless" mdui-panel>
                    <div class="mdui-panel-item">
                        <div class="mdui-panel-item-header">
                            <div class="mdui-panel-item-title">法寶影音</div>
                            <i class="mdui-panel-item-arrow mdui-icon material-icons">keyboard_arrow_down</i>
                        </div>
                        <div id="audio_list" class="mdui-panel-item-body">
                            <div class="mdui-card postDiv mdui-center mdui-hoverable">
                                <div class="mdui-card-actions">
                                    <a href="#a1" class="mdui-text-color-theme-accent ainList">
                                        <h1>佛說觀無量壽佛經</h1>
                                    </a>
                                    <div class="mdui-divider underline"></div>
                                    <audio class="mdui-btn mdui-ripple mdui-ripple-white coun-read mdui-text-color-theme-accent" src="http://www.purelandwest.info/dzfs/002%20%E4%BD%9B%E8%AA%AA%E8%A7%80%E7%84%A1%E9%87%8F%E5%A3%BD%E4%BD%9B%E7%B6%93_1.mp3" type="audio/x-m4a" controls>
                                        <code> Your browser doesn't support audio tags</code>
                                    </audio>
                                </div>
                            </div>
                        </div>
                    </div>
                </div>

                <div id="a1">
                    <p><b>佛說觀無量壽佛經<br>劉宋西域三藏法師畺良耶舍譯</b></p>
                    <p><span line="0340c29"></span>如是我聞<span>：</span></p>
                    <p><span line="0340c29"></span>一時<span>，</span>佛在王舍城耆闍崛山中<span>，</span>與大比丘眾千二百五十人俱<span>；</span>菩薩三萬二千<span>，</span>文殊師利法王子而為上首<span>。</span>爾時王舍大城有一太子<span>，</span>名阿闍世<span>，</span>隨順調達惡友之教<span>，</span>收執父王頻婆娑羅<span>，</span>幽閉置於七重室內<span>，</span>制諸群臣<span>，</span>一不得往<span>。</span>國大夫人<span>，</span>名韋提希<span>，</span>恭敬大王<span>，</span>澡浴清淨<span>，</span>以酥蜜和<span data-gid="CB00595">麨</span><span>，</span>用塗其身<span>，</span>諸瓔珞中盛葡萄漿<span>，</span>密以上王<span>。</span>爾時大王<span>，</span>食<span data-gid="CB00595">麨</span>飲漿<span>，</span>求水漱口<span>；</span>漱口畢已<span>，</span>合掌恭敬<span>，</span>向耆闍崛山<span>，</span>遙禮世尊<span>，</span>而作是言<span>：</span>「大目乾連是吾親友<span>，</span>願興慈悲<span>，</span>授我八戒<span>。</span>」時目乾連如鷹隼飛<span>，</span>疾至王所<span>；</span>日日如是<span>，</span>授王八戒<span>。</span>世尊亦遣尊者富樓那<span>，</span>為王說法<span>。</span>如是時間經三七日<span>，</span>王食<span data-gid="CB00595">麨</span>蜜得聞法故<span>，</span>顏色和悅<span>。</span></p>
                    <p><span line="0341a14"></span>時阿闍世問守門人<span>：</span>「父王今者猶存在耶<span>？</span>」時守門者白言<span>：</span>「大王<span>！</span>國大夫人身塗<span data-gid="CB00595">麨</span>蜜<span>，</span>瓔珞盛漿<span>，</span>持用上王<span>；</span>沙門目連及富樓那<span>，</span>從空而來<span>，</span>為王說法<span>，</span>不可禁制<span>。</span>」時阿闍世聞此語已<span>，</span>怒其母曰<span>：</span>「我母是賊<span>，</span>與賊為伴<span>；</span>沙門惡人<span>，</span>幻惑呪術<span>，</span>令此惡王多日不死<span>。</span>」即執利劍欲害其母<span>。</span>
                    </p>
                    <p><span line="0341a21"></span>時有一臣<span>，</span>名曰月光<span>，</span>聰明多智<span>，</span>及與耆婆<span>，</span>為王作禮<span>。</span>白言<span>：</span>「大王<span>！</span>臣聞毘陀論經說<span>：</span>『劫初已來<span>，</span>有諸惡王貪國位故<span>，</span>殺害其父一萬八千<span>。</span>』未曾聞有無道害母<span>。</span>王今為此殺逆之事<span>，</span>污剎利種<span>，</span>臣不忍聞<span>！</span>是栴陀羅<span>，</span>我等不宜復住於此<span>。</span>」時二大臣說此語竟<span>，</span>以手按劍<span>，</span>却行而退<span>。</span>時阿闍世驚怖惶懼<span>，</span>告耆婆言<span>：</span>「汝不為我耶<span>？</span>」耆婆白言<span>：</span>「大王<span>！</span>慎莫害母<span>。</span>」王聞此語<span>，</span>懺悔求救<span>，</span>即便捨劍<span>，</span>止不害母<span>，</span>勅語內官<span>：</span>「閉置深宮<span>，</span>不令復出<span>。</span>」
                    </p>
                    <p><span line="0341b02"></span>時韋提希被幽閉已<span>，</span>愁憂憔悴<span>；</span>遙向耆闍崛山<span>，</span>為佛作禮<span>，</span>而作是言<span>：</span>「如來世尊在昔之時<span>，</span>恒遣阿難來慰問我<span>；</span>我今愁憂<span>，</span>世尊威重<span>，</span>無由得見<span>；</span>願遣目連<span>、</span>尊者阿難<span>，</span>與我相見<span>。</span>」作是語已<span>，</span>悲泣雨淚<span>，</span>遙向佛禮<span>。</span>未舉頭頃<span>，</span>爾時世尊在耆闍崛山<span>，</span>知韋提希心之所念<span>，</span>即勅大目揵連及以阿難<span>，</span>從空而來<span>。</span>佛從耆闍崛山沒<span>，</span>於王宮出<span>。</span>
                    </p>
                    <p><span line="0341b10"></span>時韋提希禮已舉頭<span>，</span>見世尊釋迦牟尼佛<span>，</span>身紫金色坐百寶蓮華<span>。</span>目連侍左<span>，</span>阿難在右<span>，</span>釋梵護世諸天在虛空中<span>，</span>普雨天華<span>，</span>持用供養<span>。</span>時韋提希見佛世尊<span>，</span>自絕瓔珞<span>，</span>舉身投地<span>，</span>號泣向佛<span>。</span>白言<span>：</span>「世尊<span>！</span>我宿何罪<span>，</span>生此惡子<span>？</span>世尊復有何等因緣<span>，</span>與提婆達多共為眷屬<span>？</span>唯願世尊<span>，</span>為我廣說無憂惱處<span>，</span>我當往生<span>，</span>不樂閻浮提濁惡世也<span>。</span>此濁惡處<span>，</span>地獄<span>、</span>餓鬼<span>、</span>畜生盈滿<span>，</span>多不善聚<span>。</span>願我未來不聞惡聲<span>，</span>不見惡人<span>。</span>今向世尊五體投地<span>，</span>求哀懺悔<span>。</span>唯願佛日教我觀於清淨業處<span>。</span>」
                    </p>
                    <p><span line="0341b21"></span>爾時世尊放眉間光<span>，</span>其光金色<span>，</span>遍照十方無量世界<span>；</span>還住佛頂<span>，</span>化為金臺<span>，</span>如須彌山<span>。</span>十方諸佛淨妙國土<span>，</span>皆於中現<span>。</span>或有國土七寶合成<span>；</span>復有國土純是蓮花<span>；</span>復有國土如自在天宮<span>；</span>復有國土如頗梨鏡<span>；</span>十方國土皆於中現<span>。</span>有如是等無量諸佛國土嚴顯可觀<span>，</span>令韋提希見<span>。</span>
                    </p>
                    <p><span line="0341b27"></span>時韋提希白佛言<span>：</span>「世尊<span>！</span>是諸佛土<span>，</span>雖復清淨<span>，</span>皆有光明<span>；</span>我今樂生極樂世界阿彌陀佛所<span>。</span>唯願世尊<span>，</span>教我思惟<span>，</span>教我正受<span>。</span>」
                    </p>
                    <p><span line="0341c01"></span>爾時世尊即便微笑<span>，</span>有五色光<span>，</span>從佛口出<span>，</span>一一光照頻婆娑羅王頂<span>。</span>爾時大王雖在幽閉<span>，</span>心眼無障<span>，</span>遙見世尊<span>，</span>頭面作禮<span>；</span>自然增進<span>，</span>成阿那含<span>。</span>
                    </p>
                    <p><span line="0341c04"></span>爾時世尊告韋提希<span>：</span>「汝今知不<span>？</span>阿彌陀佛去此不遠<span>；</span>汝當繫念<span>，</span>諦觀彼國淨業成者<span>。</span>我今為汝廣說眾譬<span>，</span>亦令未來世一切凡夫欲修淨業者<span>，</span>得生西方極樂國土<span>。</span>欲生彼國者<span>，</span>當修三福<span>：</span>一者<span>、</span>孝養父母<span>，</span>奉事師長<span>，</span>慈心不殺<span>，</span>修十善業<span>。</span>二者<span>、</span>受持三歸<span>，</span>具足眾戒<span>，</span>不犯威儀<span>。</span>三者<span>、</span>發菩提心<span>，</span>深信因果<span>，</span>讀誦大乘<span>，</span>勸進行者<span>。</span>如此三事名為淨業<span>。</span>」
                    </p>
                    <p><span line="0341c13"></span>佛告韋提希<span>：</span>「汝今知不<span>？</span>此三種業<span>，</span>乃是過去<span>、</span>未來<span>、</span>現在三世諸佛淨業正因<span>。</span>」
                    </p>
                    <p><span line="0341c15"></span>佛告阿難及韋提希<span>：</span>「諦聽<span>，</span>諦聽<span>！</span>善思念之<span>。</span>如來今者<span>，</span>為未來世一切眾生為煩惱賊之所害者<span>，</span>說清淨業<span>。</span>善哉韋提希<span>！</span>快問此事<span>。</span>阿難<span>！</span>汝當受持<span>，</span>廣為多眾宣說佛語<span>。</span>如來今者<span>，</span>教韋提希及未來世一切眾生觀於西方極樂世界<span>。</span>以佛力故<span>，</span>當得見彼清淨國土<span>，</span>如執明鏡自見面像<span>。</span>見彼國土極妙樂事<span>，</span>心歡喜故<span>，</span>應時即得無生法忍<span>。</span>」
                    </p>
                    <p><span line="0341c22"></span>佛告韋提希<span>：</span>「汝是凡夫<span>，</span>心想羸劣<span>，</span>未得天眼<span>，</span>不能遠觀<span>；</span>諸佛如來有異方便<span>，</span>令汝得見<span>。</span>」
                    </p>
                    <p><span line="0341c24"></span>時韋提希白佛言<span>：</span>「世尊<span>！</span>如我今者<span>，</span>以佛力故見彼國土<span>。</span>若佛滅後<span>，</span>諸眾生等<span>，</span>濁惡不善<span>，</span>五苦所逼<span>，</span>云何當見阿彌陀佛極樂世界<span>？</span>」
                    </p>
                    <p><span line="0341c27"></span>佛告韋提希<span>：</span>「汝及眾生應當專心<span>，</span>繫念一處<span>，</span>想於西方<span>。</span>云何作想<span>？</span>凡作想者<span>，</span>一切眾生自非生盲<span>，</span>有目之徒<span>，</span>皆見日沒<span>。</span>當起想念<span>，</span>正坐西向<span>，</span>諦觀於日<span>，</span>令心堅住<span>，</span>專想不移<span>。</span>見日欲沒<span>，</span>狀如懸鼓<span>。</span>既見日已<span>，</span>閉目開目皆令明了<span>。</span>是為日想<span>，</span>名曰初觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342a05"></span>佛告阿難及韋提希<span>：</span>「初觀成已<span>，</span>次作水想<span>。</span>想見西方一切皆是大水<span>，</span>見水澄清<span>，</span>亦令明了<span>，</span>無分散意<span>。</span>既見水已<span>，</span>當起氷想<span>。</span>見氷映徹<span>，</span>作琉璃想<span>。</span>此想成已<span>，</span>見琉璃地<span>，</span>內外映徹<span>。</span>下有金剛七寶金幢<span>，</span>擎琉璃地<span>。</span>其幢八方<span>，</span>八楞具足<span>，</span>一一方面<span>，</span>百寶所成<span>，</span>一一寶珠<span>，</span>有千光明<span>，</span>一一光明<span>，</span>八萬四千色<span>，</span>映琉璃地<span>，</span>如億千日<span>，</span>不可具見<span>。</span>琉璃地上<span>，</span>以黃金繩<span>，</span>雜廁間錯<span>，</span>以七寶界<span>，</span>分齊分明<span>，</span>一一寶中<span>，</span>有五百色光<span>。</span>其光如花<span>，</span>又似星月<span>，</span>懸處虛空<span>，</span>成光明臺<span>。</span>樓閣千萬<span>，</span>百寶合成<span>，</span>於臺兩邊<span>，</span>各有百億花幢<span>，</span>無量樂器<span>，</span>以為莊嚴<span>。</span>八種清風從光明出<span>，</span>鼓此樂器<span>，</span>演說苦<span>、</span>空<span>、</span>無常<span>、</span>無我之音<span>，</span>是為水想<span>，</span>名第二觀<span>。</span>此想成時<span>，</span>一一觀之<span>，</span>極令了了<span>。</span>閉目開目<span>，</span>不令散失<span>，</span>唯除食時<span>，</span>恒憶此事<span>。</span>作此觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342a22"></span>佛告阿難及韋提希<span>：</span>「水想成已<span>，</span>名為粗見極樂國地<span>。</span>若得三昧<span>，</span>見彼國地<span>，</span>了了分明<span>，</span>不可具說<span>。</span>是為地想<span>，</span>名第三觀<span>。</span>」
                    </p>
                    <p><span line="0342a26"></span>佛告阿難<span>：</span>「汝持佛語<span>，</span>為未來世一切大眾欲脫苦者<span>，</span>說是觀地法<span>。</span>若觀是地者<span>，</span>除八十億劫生死之罪<span>。</span>捨身他世<span>，</span>必生淨國<span>，</span>心得無疑<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342b01"></span>佛告阿難及韋提希<span>：</span>「地想成已<span>，</span>次觀寶樹<span>。</span>觀寶樹者<span>，</span>一一觀之<span>，</span>作七重行樹想<span>。</span>一一樹高八千由旬<span>，</span>其諸寶樹<span>，</span>七寶花葉無不具足<span>。</span>一一華葉<span>，</span>作異寶色<span>。</span>琉璃色中出金色光<span>；</span>頗梨色中出紅色光<span>；</span>馬腦色中出車𤦲光<span>；</span>車𤦲色中出綠真珠光<span>；</span>珊瑚琥珀一切眾寶以為映飾<span>。</span>妙真珠網彌覆樹上<span>，</span>一一樹上有七重網<span>，</span>一一網間有五百億妙華宮殿<span>，</span>如梵王宮<span>。</span>諸天童子自然在中<span>，</span>一一童子有五百億釋迦毘楞伽摩尼寶以為瓔珞<span>；</span>其摩尼光照百由旬<span>，</span>猶如和合百億日月<span>，</span>不可具名<span>，</span>眾寶間錯色中上者<span>。</span>此諸寶樹<span>，</span>行行相當<span>，</span>葉葉相次<span>，</span>於眾葉間生諸妙花<span>，</span>花上自然有七寶果<span>。</span>一一樹葉<span>，</span>縱廣正等二十五由旬<span>；</span>其葉千色有百種畫<span>，</span>如天纓珞<span>；</span>有眾妙華<span>，</span>作閻浮檀金色<span>；</span>如旋火輪<span>，</span>宛轉葉間<span>，</span>踊生諸果<span>，</span>如帝釋瓶<span>；</span>有大光明<span>，</span>化成幢幡無量寶蓋<span>。</span>是寶蓋中<span>，</span>映現三千大千世界一切佛事<span>；</span>十方佛國亦於中現<span>。</span>見此樹已<span>，</span>亦當次第一一觀之<span>，</span>觀見樹莖<span>、</span>枝葉<span>、</span>華果<span>，</span>皆令分明<span>。</span>是為樹想<span>，</span>名第四觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342b23"></span>佛告阿難及韋提希<span>：</span>「樹想成已<span>，</span>次當想水<span>。</span>欲想水者<span>，</span>極樂國土有八池水<span>。</span>一一池水七寶所成<span>；</span>其寶柔軟從如意珠王生<span>，</span>分為十四支<span>；</span>一一支作七寶色<span>。</span>黃金為渠<span>，</span>渠下皆以雜色金剛以為底沙<span>。</span>一一水中有六十億七寶蓮花<span>，</span>一一蓮華團圓正等十二由旬<span>。</span>其摩尼水流注華間<span>，</span>尋樹上下<span>。</span>其聲微妙<span>，</span>演說苦<span>、</span>空<span>、</span>無常<span>、</span>無我<span>、</span>諸波羅蜜<span>，</span>復有讚歎諸佛相好者<span>。</span>從如意珠王踊出金色微妙光明<span>，</span>其光化為百寶色鳥<span>，</span>和鳴哀雅<span>，</span>常讚念佛<span>、</span>念法<span>、</span>念僧<span>，</span>是為八功德水想<span>，</span>名第五觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342c06"></span>佛告阿難及韋提希<span>：</span>「眾寶國土<span>，</span>一一界上有五百億寶樓<span>，</span>其樓閣中有無量諸天<span>，</span>作天伎樂<span>。</span>又有樂器懸處虛空<span>，</span>如天寶幢不鼓自鳴<span>。</span>此眾音中<span>，</span>皆說念佛<span>、</span>念法<span>、</span>念比丘僧<span>。</span>此想成已<span>，</span>名為粗見極樂世界寶樹<span>、</span>寶地<span>、</span>寶池<span>，</span>是為總觀想<span>，</span>名第六觀<span>。</span>若見此者<span>，</span>除無量億劫極重惡業<span>，</span>命終之後必生彼國<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0342c14"></span>佛告阿難及韋提希<span>：</span>「諦聽<span>，</span>諦聽<span>！</span>善思念之<span>。</span>吾當為汝分別解說除苦惱法<span>，</span>汝等憶持<span>，</span>廣為大眾分別解說<span>。</span>」說是語時<span>，</span>無量壽佛住立空中<span>，</span>觀世音<span>、</span>大勢至<span>，</span>是二大士侍立左右<span>。</span>光明熾盛不可具見<span>，</span>百千閻浮檀金色不可為比<span>。</span>
                    </p>
                    <p><span line="0342c19"></span>時韋提希見無量壽佛已<span>，</span>接足作禮<span>，</span>白佛言<span>：</span>「世尊<span>！</span>我今因佛力故<span>，</span>得見無量壽佛及二菩薩<span>，</span>未來眾生<span>，</span>當云何觀無量壽佛及二菩薩<span>？</span>」
                    </p>
                    <p><span line="0342c22"></span>佛告韋提希<span>：</span>「欲觀彼佛者<span>，</span>當起想念<span>，</span>於七寶地上作蓮花想<span>，</span>令其蓮花一一葉作百寶色<span>。</span>有八萬四千脈<span>，</span>猶如天畫<span>；</span>一一脈有八萬四千光<span>，</span>了了分明<span>，</span>皆令得見<span>。</span>華葉小者<span>，</span>縱廣二百五十由旬<span>；</span>如是蓮華有八萬四千大葉<span>，</span>一一葉間<span>，</span>有百億摩尼珠王以為映飾<span>。</span>一一摩尼珠放千光明<span>，</span>其光如蓋<span>，</span>七寶合成<span>，</span>遍覆地上<span>。</span>釋迦毘楞伽摩尼寶以為其臺<span>；</span>此蓮花臺<span>，</span>八萬金剛甄叔迦寶<span>，</span>梵摩尼寶<span>，</span>妙真珠網<span>，</span>以為交飾<span>。</span>於其臺上<span>，</span>自然而有四柱寶幢<span>，</span>一一寶幢如百千萬億須彌山<span>；</span>幢上寶縵如夜摩天宮<span>，</span>復有五百億微妙寶珠<span>，</span>以為映飾<span>。</span>一一寶珠有八萬四千光<span>，</span>一一光作八萬四千異種金色<span>，</span>一一金色遍其寶土<span>，</span>處處變化<span>，</span>各作異相<span>；</span>或為金剛臺<span>，</span>或作真珠網<span>，</span>或作雜花雲<span>，</span>於十方面隨意變現<span>，</span>施作佛事<span>，</span>是為花座想<span>，</span>名第七觀<span>。</span>」
                    </p>
                    <p><span line="0343a11"></span>佛告阿難<span>：</span>「如此妙花<span>，</span>是本法藏比丘願力所成<span>，</span>若欲念彼佛者<span>，</span>當先作此妙花座想<span>。</span>作此想時不得雜觀<span>；</span>皆應一一觀之<span>，</span>一一葉<span>，</span>一一珠<span>，</span>一一光<span>，</span>一一臺<span>，</span>一一幢<span>，</span>皆令分明<span>，</span>如於鏡中自見面像<span>。</span>此想成者<span>，</span>滅除五百億劫生死之罪<span>，</span>必定當生極樂世界<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0343a18"></span>佛告阿難及韋提希<span>：</span>「見此事已<span>，</span>次當想佛<span>。</span>所以者何<span>？</span>諸佛如來是法界身<span>，</span>遍入一切眾生心想中<span>；</span>是故汝等心想佛時<span>，</span>是心即是三十二相<span>、</span>八十隨形好<span>。</span>是心作佛<span>，</span>是心是佛<span>。</span>諸佛正遍知海<span>，</span>從心想生<span>，</span>是故應當一心繫念<span>，</span>諦觀彼佛<span>、</span>多陀阿伽度<span>、</span>阿羅呵<span>、</span>三藐三佛陀<span>。</span>想彼佛者<span>，</span>先當想像<span>。</span>閉目開目<span>，</span>見一寶像<span>，</span>如閻浮檀金色<span>，</span>坐彼華上<span>。</span>像既坐已<span>，</span>心眼得開<span>，</span>了了分明<span>，</span>見極樂國七寶莊嚴<span>，</span>寶地<span>、</span>寶池<span>、</span>寶樹行列<span>，</span>諸天寶縵彌覆樹上<span>，</span>眾寶羅網滿虛空中<span>。</span>見如此事<span>，</span>極令明了<span>，</span>如觀掌中<span>。</span>見此事已<span>，</span>復當更作一大蓮華在佛左邊<span>，</span>如前蓮華等無有異<span>。</span>復作一大蓮華在佛右邊<span>，</span>想一觀世音菩薩像坐左華座<span>，</span>亦放金光如前無異<span>。</span>想一大勢至菩薩像坐右華座<span>。</span>此想成時<span>，</span>佛菩薩像皆放妙光<span>；</span>其光金色<span>，</span>照諸寶樹<span>。</span>一一樹下亦有三蓮華<span>，</span>諸蓮華上各有一佛二菩薩像<span>，</span>遍滿彼國<span>。</span>此想成時<span>，</span>行者當聞水流<span>、</span>光明及諸寶樹<span>、</span>鳧鴈<span>、</span>鴛鴦皆說妙法<span>。</span>出定<span>、</span>入定恒聞妙法<span>。</span>行者所聞<span>，</span>出定之時憶持不捨<span>，</span>令與修多羅合<span>。</span>若不合者<span>，</span>名為妄想<span>，</span>若與合者<span>，</span>名為麁想見極樂世界<span>。</span>是為想像<span>，</span>名第八觀<span>。</span>作是觀者<span>，</span>除無量億劫生死之罪<span>，</span>於現身中得念佛三昧<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0343b15"></span>佛告阿難及韋提希<span>：</span>「此想成已<span>，</span>次當更觀無量壽佛身相光明<span>。</span>阿難當知<span>！</span>無量壽佛身<span>，</span>如百千萬億夜摩天閻浮檀金色<span>。</span>佛身高六十萬億那由他恒河沙由旬<span>；</span>眉間白毫右旋宛轉<span>，</span>如五須彌山<span>。</span>佛眼清淨如四大海水<span>，</span>清白分明<span>。</span>身諸毛孔演出光明<span>，</span>如須彌山<span>。</span>彼佛圓光如百億三千大千世界<span>；</span>於圓光中<span>，</span>有百萬億那由他恒河沙化佛<span>；</span>一一化佛<span>，</span>亦有眾多無數化菩薩<span>，</span>以為侍者<span>。</span>無量壽佛有八萬四千相<span>；</span>一一相中<span>，</span>各有八萬四千隨形好<span>；</span>一一好中復有八萬四千光明<span>；</span>一一光明遍照十方世界<span>，</span>念佛眾生攝取不捨<span>。</span>其光相好及與化佛<span>，</span>不可具說<span>；</span>但當憶想令心明見<span>。</span>見此事者<span>，</span>即見十方一切諸佛<span>，</span>以見諸佛故名念佛三昧<span>。</span>作是觀者<span>，</span>名觀一切佛身<span>，</span>以觀佛身故亦見佛心<span>。</span>諸佛心者大慈悲是<span>，</span>以無緣慈攝諸眾生<span>。</span>作此觀者<span>，</span>捨身他世<span>，</span>生諸佛前<span>，</span>得無生忍<span>。</span>是故智者應當繫心諦觀無量壽佛<span>。</span>觀無量壽佛者<span>，</span>從一相好入<span>，</span>但觀眉間白毫<span>，</span>極令明了<span>。</span>見眉間白毫相者<span>，</span>八萬四千相好自然當見<span>。</span>見無量壽佛者<span>，</span>即見十方無量諸佛<span>；</span>得見無量諸佛故<span>，</span>諸佛現前受記<span>。</span>是為遍觀一切色想<span>，</span>名第九觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0343c11"></span>佛告阿難及韋提希<span>：</span>「見無量壽佛了了分明已<span>，</span>次亦應觀觀世音菩薩<span>。</span>此菩薩身長八十億那由他恒河沙由旬<span>，</span>身紫金色<span>，</span>頂有肉髻<span>，</span>項有圓光<span>，</span>面各百千由旬<span>。</span>其圓光中有五百化佛<span>，</span>如釋迦牟尼<span>。</span>一一化佛<span>，</span>有五百菩薩<span>，</span>無量諸天<span>，</span>以為侍者<span>。</span>舉身光中五道眾生<span>，</span>一切色相皆於中現<span>。</span>頂上毘楞伽摩尼妙寶<span>，</span>以為天冠<span>。</span>其天冠中有一立化佛<span>，</span>高二十五由旬<span>。</span>觀世音菩薩面如閻浮檀金色<span>；</span>眉間毫相備七寶色<span>，</span>流出八萬四千種光明<span>；</span>一一光明<span>，</span>有無量無數百千化佛<span>；</span>一一化佛<span>，</span>無數化菩薩以為侍者<span>，</span>變現自在滿十方界<span>。</span>臂如紅蓮花色<span>，</span>有八十億微妙光明<span>，</span>以為瓔珞<span>；</span>其瓔珞中<span>，</span>普現一切諸莊嚴事<span>。</span>手掌作五百億雜蓮華色<span>；</span>手十指端<span>，</span>一一指端有八萬四千畫<span>，</span>猶如印文<span>。</span>一一畫有八萬四千色<span>；</span>一一色有八萬四千光<span>，</span>其光柔軟普照一切<span>，</span>以此寶手接引眾生<span>。</span>舉足時<span>，</span>足下有千輻輪相<span>，</span>自然化成五百億光明臺<span>。</span>下足時<span>，</span>有金剛摩尼花<span>，</span>布散一切莫不彌滿<span>。</span>其餘身相<span>，</span>眾好具足<span>，</span>如佛無異<span>，</span>唯頂上肉髻及無見頂相<span>，</span>不及世尊<span>。</span>是為觀觀世音菩薩真實色身相<span>，</span>名第十觀<span>。</span>」
                    </p>
                    <p><span line="0344a11"></span>佛告阿難<span>：</span>「若欲觀觀世音菩薩當作是觀<span>。</span>作是觀者不遇諸禍<span>，</span>淨除業障<span>，</span>除無數劫生死之罪<span>。</span>如此菩薩<span>，</span>但聞其名<span>，</span>獲無量福<span>，</span>何況諦觀<span>！</span>若有欲觀觀世音菩薩者<span>，</span>當先觀頂上肉髻<span>，</span>次觀天冠<span>。</span>其餘眾相亦次第觀之<span>，</span>悉令明了<span>，</span>如觀掌中<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0344a18"></span>佛告阿難及韋提希<span>：</span>「次觀大勢至菩薩<span>。</span>此菩薩身量大小亦如觀世音<span>，</span>圓光面各二百二十五由旬<span>，</span>照二百五十由旬<span>。</span>舉身光明照十方國<span>，</span>作紫金色<span>。</span>有緣眾生皆悉得見<span>。</span>但見此菩薩一毛孔光<span>，</span>即見十方無量諸佛淨妙光明<span>，</span>是故號此菩薩名無邊光<span>。</span>以智慧光普照一切<span>，</span>令離三塗<span>，</span>得無上力<span>，</span>是故號此菩薩名大勢至<span>。</span>此菩薩天冠有五百寶蓮華<span>；</span>一一寶華有五百寶臺<span>。</span>一一臺中<span>，</span>十方諸佛淨妙國土廣長之相<span>，</span>皆於中現<span>。</span>頂上肉髻如鉢頭摩花<span>。</span>於肉髻上有一寶瓶<span>，</span>盛諸光明<span>，</span>普現佛事<span>。</span>餘諸身相如觀世音<span>，</span>等無有異<span>。</span>此菩薩行時<span>，</span>十方世界一切震動<span>，</span>當地動處各有五百億寶花<span>。</span>一一寶花莊嚴高顯<span>，</span>如極樂世界<span>。</span>此菩薩坐時<span>，</span>七寶國土一時動搖<span>。</span>從下方金光佛剎<span>，</span>乃至上方光明王佛剎<span>，</span>於其中間無量塵數分身無量壽佛<span>，</span>分身觀世音<span>、</span>大勢至<span>，</span>皆悉雲集極樂國土<span>，</span>側塞空中坐蓮華座<span>，</span>演說妙法<span>，</span>度苦眾生<span>。</span>作此觀者<span>，</span>名為觀見大勢至菩薩<span>；</span>是為觀大勢至色身相<span>。</span>觀此菩薩者名第十一觀<span>，</span>除無數劫阿僧祇生死之罪<span>；</span>作是觀者不處胞胎<span>，</span>常遊諸佛淨妙國土<span>。</span>此觀成已<span>，</span>名為具足觀觀世音及大勢至<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0344b14"></span>佛告阿難及韋提希<span>：</span>「見此事時當起想作心<span>，</span>自見生於西方極樂世界<span>，</span>於蓮華中結跏趺坐<span>，</span>作蓮華合想<span>，</span>作蓮華開想<span>。</span>蓮華開時<span>，</span>有五百色光來照身想<span>；</span>眼目開想<span>，</span>見佛菩薩滿虛空中<span>，</span>水鳥<span>、</span>樹林及與諸佛<span>，</span>所出音聲<span>，</span>皆演妙法<span>，</span>與十二部經合<span>。</span>若出定時憶持不失<span>。</span>見此事已<span>，</span>名見無量壽佛極樂世界<span>。</span>是為普觀想<span>，</span>名第十二觀<span>。</span>無量壽佛化身無數<span>，</span>與觀世音及大勢至<span>，</span>常來至此行人之所<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0344b25"></span>佛告阿難及韋提希<span>：</span>「若欲至心生西方者<span>，</span>先當觀於一丈六像在池水上<span>。</span>如先所說<span>，</span>無量壽佛身量無邊<span>，</span>非是凡夫心力所及<span>。</span>然彼如來宿願力故<span>，</span>有憶想者必得成就<span>。</span>但想佛像得無量福<span>，</span>況復觀佛具足身相<span>！</span>阿彌陀佛神通如意<span>，</span>於十方國變現自在<span>。</span>或現大身滿虛空中<span>；</span>或現小身丈六八尺<span>。</span>所現之形皆真金色<span>，</span>圓光化佛及寶蓮花<span>，</span>如上所說<span>。</span>觀世音菩薩及大勢至<span>，</span>於一切處身同眾生<span>，</span>但觀首相<span>，</span>知是觀世音<span>，</span>知是大勢至<span>，</span>此二菩薩助阿彌陀佛<span>，</span>普化一切<span>。</span>是為雜想觀<span>，</span>名第十三觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0344c09"></span>佛告阿難及韋提希<span>：</span>「凡生西方有九品人<span>。</span>上品上生者<span>，</span>若有眾生願生彼國者<span>，</span>發三種心<span>，</span>即便往生<span>。</span>何等為三<span>？</span>一者<span>、</span>至誠心<span>。</span>二者<span>、</span>深心<span>。</span>三者<span>、</span>迴向發願心<span>。</span>具三心者必生彼國<span>。</span>復有三種眾生<span>，</span>當得往生<span>。</span>何等為三<span>？</span>一者<span>、</span>慈心不殺<span>，</span>具諸戒行<span>。</span>二者<span>、</span>讀誦大乘方等經典<span>。</span>三者<span>、</span>修行六念<span>，</span>迴向發願生彼佛國<span>。</span>具此功德<span>，</span>一日乃至七日<span>，</span>即得往生<span>。</span>生彼國時<span>，</span>此人精進勇猛故<span>，</span>阿彌陀如來與觀世音及大勢至<span>，</span>無數化佛<span>，</span>百千比丘<span>，</span>聲聞大眾<span>，</span>無量諸天<span>，</span>七寶宮殿<span>，</span>觀世音菩薩執金剛臺<span>，</span>與大勢至菩薩至行者前<span>。</span>阿彌陀佛放大光明<span>，</span>照行者身<span>，</span>與諸菩薩授手迎接<span>。</span>觀世音<span>、</span>大勢至與無數菩薩<span>，</span>讚歎行者<span>，</span>勸進其心<span>。</span>行者見已<span>，</span>歡喜踊躍<span>。</span>自見其身乘金剛臺<span>，</span>隨從佛後<span>，</span>如彈指頃<span>，</span>往生彼國<span>。</span>生彼國已<span>，</span>見佛色身眾相具足<span>，</span>見諸菩薩色相具足<span>。</span>光明寶林<span>，</span>演說妙法<span>。</span>聞已即悟無生法忍<span>。</span>經須臾間歷事諸佛<span>，</span>遍十方界<span>，</span>於諸佛前次第受記<span>。</span>還至本國<span>，</span>得無量百千陀羅尼門<span>，</span>是名上品上生者<span>。</span>
                    </p>
                    <p><span line="0345a04"></span>「上品中生者<span>，</span>不必受持讀誦方等經典<span>。</span>善解義趣<span>，</span>於第一義心不驚動<span>，</span>深信因果<span>，</span>不謗大乘<span>；</span>以此功德<span>，</span>迴向願求生極樂國<span>。</span>行此行者命欲終時<span>，</span>阿彌陀佛與觀世音及大勢至<span>，</span>無量大眾<span>，</span>眷屬圍繞<span>，</span>持紫金臺至行者前<span>，</span>讚言<span>：</span>『法子<span>！</span>汝行大乘<span>，</span>解第一義<span>，</span>是故我今來迎接汝<span>。</span>』與千化佛一時授手<span>。</span>行者自見坐紫金臺<span>，</span>合掌叉手<span>，</span>讚歎諸佛<span>，</span>如一念頃<span>，</span>即生彼國七寶池中<span>。</span>此紫金臺如大寶花<span>，</span>經宿即開<span>。</span>行者身作紫磨金色<span>，</span>足下亦有七寶蓮華<span>。</span>佛及菩薩俱放光明<span>，</span>照行者身<span>，</span>目即開明<span>。</span>因前宿習<span>，</span>普聞眾聲<span>，</span>純說甚深第一義諦<span>。</span>即下金臺<span>，</span>禮佛合掌讚歎世尊<span>。</span>經於七日<span>，</span>應時即於阿耨多羅三藐三菩提<span>，</span>得不退轉<span>。</span>應時即能飛至十方<span>，</span>歷事諸佛<span>，</span>於諸佛所修諸三昧<span>。</span>經一小劫得無生法忍<span>，</span>現前受記<span>，</span>是名上品中生者<span>。</span>
                    </p>
                    <p><span line="0345a22"></span>「上品下生者<span>，</span>亦信因果<span>，</span>不謗大乘<span>，</span>但發無上道心<span>，</span>以此功德<span>，</span>迴向願求生極樂國<span>。</span>彼行者命欲終時<span>，</span>阿彌陀佛及觀世音并大勢至<span>，</span>與諸眷屬持金蓮華<span>，</span>化作五百化佛<span>，</span>來迎此人<span>。</span>五百化佛一時授手<span>，</span>讚言<span>：</span>『法子<span>！</span>汝今清淨<span>，</span>發無上道心<span>，</span>我來迎汝<span>。</span>』見此事時<span>，</span>即自見身坐金蓮花<span>。</span>坐已華合<span>，</span>隨世尊後<span>，</span>即得往生七寶池中<span>。</span>一日一夜蓮花乃開<span>，</span>七日之中乃得見佛<span>。</span>雖見佛身<span>，</span>於眾相好心不明了<span>，</span>於三七日後乃了了見<span>。</span>聞眾音聲<span>，</span>皆演妙法<span>。</span>遊歷十方<span>，</span>供養諸佛<span>。</span>於諸佛前聞甚深法<span>，</span>經三小劫得百法明門<span>，</span>住歡喜地<span>。</span>是名上品下生者<span>。</span>是名上輩生想<span>，</span>名第十四觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0345b08"></span>佛告阿難及韋提希<span>：</span>「中品上生者<span>，</span>若有眾生受持五戒<span>，</span>持八戒齋<span>，</span>修行諸戒<span>，</span>不造五逆<span>，</span>無眾過惡<span>；</span>以此善根<span>，</span>迴向願求生於西方極樂世界<span>。</span>行者臨命終時<span>，</span>阿彌陀佛與諸比丘<span>，</span>眷屬圍繞<span>，</span>放金色光至其人所<span>，</span>演說苦<span>、</span>空<span>、</span>無常<span>、</span>無我<span>，</span>讚歎出家得離眾苦<span>。</span>行者見已<span>，</span>心大歡喜<span>。</span>自見己身坐蓮花臺<span>，</span>長跪合掌為佛作禮<span>。</span>未舉頭頃即得往生極樂世界<span>，</span>蓮花尋開<span>。</span>當華敷時<span>，</span>聞眾音聲讚歎四諦<span>，</span>應時即得阿羅漢道<span>，</span>三明<span>、</span>六通<span>、</span>具八解脫<span>；</span>是名中品上生者<span>。</span>
                    </p>
                    <p><span line="0345b18"></span>「中品中生者<span>，</span>若有眾生<span>，</span>若一日一夜持八戒齋<span>，</span>若一日一夜持沙彌戒<span>，</span>若一日一夜持具足戒<span>，</span>威儀無缺<span>。</span>以此功德<span>，</span>迴向願求生極樂國<span>。</span>戒香薰修<span>，</span>如此行者命欲終時<span>，</span>見阿彌陀佛與諸眷屬放金色光<span>，</span>持七寶蓮花至行者前<span>，</span>行者自聞空中有聲<span>，</span>讚言<span>：</span>『善男子<span>！</span>如汝善人<span>，</span>隨順三世諸佛教故<span>，</span>我來迎汝<span>。</span>』行者自見坐蓮花上<span>，</span>蓮花即合<span>，</span>生於西方極樂世界<span>。</span>在寶池中<span>，</span>經於七日蓮花乃敷<span>。</span>花既敷已<span>，</span>開目合掌<span>，</span>讚歎世尊<span>。</span>聞法歡喜<span>，</span>得須陀洹<span>，</span>經半劫已成阿羅漢<span>；</span>是名中品中生者<span>。</span>
                    </p>
                    <p><span line="0345c01"></span>「中品下生者<span>，</span>若有善男子<span>、</span>善女人<span>，</span>孝養父母<span>，</span>行世仁義<span>，</span>此人命欲終時<span>，</span>遇善知識為其廣說阿彌陀佛國土樂事<span>，</span>亦說法藏比丘四十八大願<span>。</span>聞此事已<span>，</span>尋即命終<span>。</span>譬如壯士屈伸臂頃<span>，</span>即生西方極樂世界<span>。</span>生經七日<span>，</span>遇觀世音及大勢至<span>，</span>聞法歡喜得須陀洹<span>。</span>過一小劫<span>，</span>成阿羅漢<span>。</span>是名中品下生者<span>。</span>是名中輩生想<span>，</span>名第十五觀<span>。</span>作是觀者<span>，</span>名為正觀<span>。</span>若他觀者<span>，</span>名為邪觀<span>。</span>」
                    </p>
                    <p><span line="0345c10"></span>佛告阿難及韋提希<span>：</span>「下品上生者<span>，</span>或有眾生作眾惡業<span>，</span>雖不誹謗方等經典<span>，</span>如此愚人<span>，</span>多造惡法<span>，</span>無有慚愧<span>，</span>命欲終時遇善知識<span>，</span>為讚大乘十二部經首題名字<span>。</span>以聞如是諸經名故<span>，</span>除却千劫極重惡業<span>。</span>智者復教合掌叉手<span>，</span>稱南無阿彌陀佛<span>。</span>稱佛名故<span>，</span>除五十億劫生死之罪<span>。</span>爾時彼佛<span>，</span>即遣化佛<span>，</span>化觀世音<span>，</span>化大勢至<span>，</span>至行者前<span>，</span>讚言<span>：</span>『善哉<span>！</span>善男子<span>！</span>汝稱佛名故諸罪消滅<span>，</span>我來迎汝<span>。</span>』作是語已<span>，</span>行者即見化佛光明<span>，</span>遍滿其室<span>，</span>見已歡喜<span>，</span>即便命終<span>。</span>乘寶蓮花<span>，</span>隨化佛後<span>，</span>生寶池中<span>，</span>經七七日蓮花乃敷<span>。</span>當花敷時<span>，</span>大悲觀世音菩薩<span>，</span>及大勢至菩薩<span>，</span>放大光明<span>，</span>住其人前<span>，</span>為說甚深十二部經<span>。</span>聞已信解<span>，</span>發無上道心<span>。</span>經十小劫<span>，</span>具百法明門<span>，</span>得入初地<span>；</span>是名下品上生者<span>；</span>得聞佛名<span>、</span>法名及聞僧名<span>，</span>聞三寶名即得往生<span>。</span>」
                    </p>
                    <p><span line="0345c26"></span>佛告阿難及韋提希<span>：</span>「下品中生者<span>，</span>或有眾生<span>，</span>毀犯五戒<span>、</span>八戒及具足戒<span>，</span>如此愚人<span>，</span>偷僧祇物<span>，</span>盜現前僧物<span>，</span>不淨說法<span>，</span>無有慚愧<span>，</span>以諸惡法而自莊嚴<span>。</span>如此罪人<span>，</span>以惡業故應墮地獄<span>。</span>命欲終時<span>，</span>地獄眾火一時俱至<span>，</span>遇善知識以大慈悲<span>，</span>即為讚說阿彌陀佛十力威德<span>，</span>廣讚彼佛光明神力<span>，</span>亦讚戒<span>、</span>定<span>、</span>慧<span>、</span>解脫<span>、</span>解脫知見<span>。</span>此人聞已<span>，</span>除八十億劫生死之罪<span>。</span>地獄猛火化為涼風<span>，</span>吹諸天華<span>。</span>華上皆有化佛菩薩<span>，</span>迎接此人<span>。</span>如一念頃<span>，</span>即得往生七寶池中蓮花之內<span>，</span>經於六劫<span>，</span>蓮花乃敷<span>。</span>當華敷時<span>，</span>觀世音<span>、</span>大勢至<span>，</span>以梵音聲安慰彼人<span>，</span>為說大乘甚深經典<span>。</span>聞此法已<span>，</span>應時即發無上道心<span>。</span>是名下品中生者<span>。</span>」
                    </p>
                    <p><span line="0346a12"></span>佛告阿難及韋提希<span>：</span>「下品下生者<span>，</span>或有眾生作不善業<span>，</span>五逆<span>、</span>十惡<span>，</span>具諸不善<span>。</span>如此愚人以惡業故<span>，</span>應墮惡道<span>，</span>經歷多劫<span>，</span>受苦無窮<span>。</span>如此愚人臨命終時<span>，</span>遇善知識<span>，</span>種種安慰<span>，</span>為說妙法<span>，</span>教令念佛<span>，</span>彼人苦逼不遑念佛<span>。</span>善友告言<span>：</span>『汝若不能念彼佛者<span>，</span>應稱歸命無量壽佛<span>。</span>』如是至心令聲不絕<span>，</span>具足十念<span>，</span>稱南無阿彌陀佛<span>。</span>稱佛名故<span>，</span>於念念中<span>，</span>除八十億劫生死之罪<span>。</span>命終之時見金蓮花<span>，</span>猶如日輪<span>，</span>住其人前<span>，</span>如一念頃<span>，</span>即得往生極樂世界<span>。</span>於蓮花中滿十二大劫<span>，</span>蓮花方開<span>。</span>當花敷時<span>，</span>觀世音<span>、</span>大勢至以大悲音聲<span>，</span>即為其人廣說實相<span>，</span>除滅罪法<span>。</span>聞已歡喜<span>，</span>應時即發菩提之心<span>；</span>是名下品下生者<span>。</span>是名下輩生想<span>，</span>名第十六觀<span>。</span>」
                    </p>
                    <p><span line="0346a27"></span>爾時世尊說是語時<span>，</span>韋提希與五百侍女<span>，</span>聞佛所說<span>，</span>應時即見極樂世界廣長之相<span>，</span>得見佛身及二菩薩<span>。</span>心生歡喜<span>，</span>歎未曾有<span>，</span>豁然大悟<span>，</span>得無生忍<span>。</span>五百侍女發阿耨多羅三藐三菩提心<span>，</span>願生彼國<span>。</span>世尊悉記<span>，</span>皆當往生<span>，</span>生彼國已<span>，</span>獲得諸佛現前三昧<span>。</span>無量諸天<span>，</span>發無上道心<span>。</span>
                    </p>
                    <p><span line="0346b05"></span>爾時阿難<span>，</span>即從座起<span>，</span>前白佛言<span>：</span>「世尊<span>！</span>當何名此經<span>？</span>此法之要<span>，</span>當云何受持<span>？</span>」佛告阿難<span>：</span>「此經名『觀極樂國土無量壽佛觀世音菩薩大勢至菩薩』<span>，</span>亦名『淨除業障生諸佛前』<span>。</span>汝當受持<span>，</span>無令忘失<span>！</span>行此三昧者<span>，</span>現身得見無量壽佛及二大士<span>。</span>若善男子及善女人<span>，</span>但聞佛名<span>、</span>二菩薩名<span>，</span>除無量劫生死之罪<span>，</span>何況憶念<span>！</span>若念佛者<span>，</span>當知此人即是人中芬陀利花<span>，</span>觀世音菩薩<span>、</span>大勢至菩薩為其勝友<span>，</span>當坐道場<span>，</span>生諸佛家<span>。</span>」
                    </p>
                    <p><span line="0346b15"></span>佛告阿難<span>：</span>「汝好持是語<span>。</span>持是語者<span>，</span>即是持無量壽佛名<span>。</span>」
                    </p>
                    <p><span line="0346b16"></span>佛說此語時<span>，</span>尊者目連<span>、</span>尊者阿難及韋提希等<span>，</span>聞佛所說<span>，</span>皆大歡喜<span>。</span>
                    </p>
                    <p><span line="0346b18"></span>爾時世尊<span>，</span>足步虛空<span>，</span>還耆闍崛山<span>。</span>爾時<span>，</span>阿難廣為大眾說如上事<span>。</span>無量人<span>、</span>天<span>、</span>龍<span>、</span>神<span>、</span>夜叉<span>，</span>聞佛所說<span>，</span>皆大歡喜<span>，</span>禮佛而退<span>。</span>
                    </p>
                    <p>佛說觀無量壽佛經</p>
                    <hr size="2" width="100%" align="center">
                </div>
            </article>
        </div>

        <div class="mdui-color-theme" style="line-height:1.8;font-size:21px;text-align:center;padding:21px 0;">
            乃至菩提果，皈依诸佛陀<br />亦依正法宝，菩萨诸圣众
        </div>
        <div id="indic"></div>
        <div class="mdx-share-img" id="mdx-share-img">
            <div class="mdx-si-box"><span>扫描二维码继续阅读</span>
                <div class="mdx-si-qr" id="mdx-si-qr"></div>
            </div>
            <div class="mdx-si-time">2020-05-27</div>
        </div>
        <button class="mdui-fab mdui-color-theme-accent mdui-fab-fixed mdui-fab-hide scrollToTop mdui-ripple"><i
                class="mdui-icon material-icons">&#xe316;</i></button>
    </div>

    <script>
        var mdx_offline_mode = 0;
        function snbar() {
            mdui.snackbar({
                message: '已自动定位到你此前阅读处&nbsp;&nbsp;&nbsp;',
                buttonText: '从头阅读',
                timeout: 10000,
                onButtonClick: function () {
                    $("body,html").animate({ scrollTop: 0 }, 700);
                },
            });
        }
        var ifscr = 0;
        var moreinput = "'更多选项'";
        var morecomment = "加载更多评论";
        var nomorecomment = "没有更多了";
        ifscr = 1;
        var mdx_comment_ajax = 0;
        mdx_comment_ajax = 1;
        var mdx_imgBox = 0;
        var mdx_tapToTop = 0;
        mdx_tapToTop = 1;

        //Show Read Pro'
        $('#indic').radialIndicator({
            displayNumber: false,
            radius: 27,
            barColor: '#ffffff',
            roundCorner: false,
            barWidth: 3,
            barBgColor: '#536dfe',
        });
        var ind = $('#indic').data('radialIndicator');
        var mdx_si_i18n = '长按/右键保存图片';
        var mdx_github_i18n_1 = '在 Github 上查阅';
        var mdx_github_i18n_2 = '获取 Github 仓库信息时出现问题<br>尝试直接访问';
        var mdx_post_i18n_1 = '这个页面没有摘要。';
        var mdx_post_i18n_2 = '前往页面';
        var mdx_post_i18n_3 = '获取页面信息时出现问题<br>尝试直接访问';
    </script>
    <script type='text/javascript' src='../shared/themes/mdx/js/post.js'></script>
    <style>
        .aligncenter {
            text-align: center;
        }
    </style>
</body>